Glossario
=========

.. glossary::

  Aberrazione
    Una lente perfetta dovrebbe riprodurre un punto o un segmento come tali.
    In generale, invece, e specialmente per le lenti più economiche, ciò non
    avviene, e un punto può diventare un circolo, e un segmento una piccola
    curva. Questi difetti sono dovuti al tipo di vetro usato, al fatto che
    la superficie delle lenti è curva ed al comportamento della luce. Nel
    1856 Ludwig von Seidel individuò cinque aberrazioni che si verificano in
    luce monocromatica: asferica, coma, astigmatismo, curvatura di campo,
    distorsione. 

  Aberrazione cromatica
    Difetto delle lenti in presenza in luce bianca. L’indice di rifrazione
    delle lenti è legato alla lunghezza d’onda (colore) della luce. Ciò
    significa che la stessa lente assume una focale diversa a seconda della
    radiazione che la attraversa. Quindi il punto di fuoco del rosso o del
    blu non coinciderà, provocando un’immagine sfocata. Il difetto si
    compensa combinando due lenti costruite con vetri dotati di diverso
    indice di rifrazione (obiettivo acromatico) o con l’utilizzo di una
    lente asferica.

  Aberrazione sferica
    Il difetto si verifica nelle lenti semplici, in quanto i raggi che
    passano attraverso i bordi più esterni della lente non vanno a fuoco
    nello stesso punto di quelli che passano per le zone centrali o l’asse
    ottico. Il difetto di sfocatura al centro dell’immagine si compensa con
    la chiusura del diaframma.

  Algoritmo
    Matrice di calcolo per eseguire una data operazione matematica; nel
    contesto del presente documento, ad esempio, esistono algoritmi per la
    compressione di un’immagine o per la codifica di un file.

  Artefatti
    Difetti dell’immagine creati dallo strumento usato per registrarla (come
    il sensore delle fotocamere digitali) o per stamparla. Tipicamente, la
    compressione JPEG crea degli artefatti, che si manifestano come micro
    rettangoli o quadrati di “grana” colorata. 

  Bayer (matrice di)
    Consiste in un retino composto dai tre colori fondamentali (rosso, verde
    e blu), collocato sul sensore di ripresa il quale è composto da pixel
    monocromatici. Tramite tale retino si ottiene la formazione del colore
    per sintesi additiva.

    Bianco e nero, scala di grigi, RGB, RGB true color

    Ciascuna di queste terminologie individua una tipologia di scala di
    colore:

    -  Bianco e Nero: 1 bit per ogni pixel. Ogni pixel può essere bianco o
       nero;

    -  Scala di grigi: 8 bit per pixel corrispondono a 256 tonalità di
       grigio;

    -  RGB (Red, Green e Blu): colori primari utilizzati per creare altri
       colori. 15 o 16 bit per pixel generano da 32.268 a 65.536 diversi
       colori;

    -  RGB TRUE COLOR: 24 bit per pixel generano 16,8 milioni di colori.

  Bit per pixel
    Il numero dei bit utilizzati in un’immagine digitale per rappresentare
    il colore di ciascun pixel. Con 1 bit per ogni pixel si ottiene
    un’immagine a 2 colori, con 2 bit a 4 colori, con 3 bit a 8 colori, e
    così via. Come regola, con n bit si rappresentano 2n colori. Con 24 bit
    per pixel si rappresentano 16,7 milioni di colori.

  CAD
    Acronimo di Computer Aided Design, settore dell’informatica volto
    all’utilizzo di tecnologie software e computer grafica per supportare le
    attività di disegno tecnico e di progetto avendo come obiettivo la
    creazione di un modello bidimensionale e/o tridimensionale del bene.

  Compressione
    Termine generico per i metodi di compressione dei file d’immagine che
    implicano una perdita di qualità. Questa appare evidente dopo il suo
    salvataggio nella versione compressa. Un esempio di un formato “lossy”,
    che quindi comporta una compressione, è il formato JPEG.

    Esistono anche metodi di compressione di un’immagine che rendono i file
    più piccoli allocando i dati in modo più efficiente o che rimuovono
    quelli ritenuti estranei senza generare perdita di dettaglio rispetto
    all’immagine originale. Generalmente si tratta, per il formato TIFF,
    della compressione **LZW**\*.

  DPI e PPI
    Punti per pollice (DPI) e pixel per pollice (PPI). Questi valori
    indicano la risoluzione di un'immagine. DPI indica il numero di punti
    contenuti in un singolo pollice di un'immagine stampata da una stampante
    misurando il numero di punti verticali od orizzontali che essa è in
    grado di risolvere. PPI indica il numero di pixel contenuti in un
    singolo pollice di un'immagine visualizzata nel monitor di un computer.

  Distorsione (ottica)
    Aberrazione ottica, tipica di alcuni obiettivi. Viene detta “a
    barilotto” quando l'immagine di un quadrato e più ingrandita al centro
    che ai bordi (l'immagine ricorda quella di un piccolo barile).

    Viene detta “a cuscinetto” quando un soggetto quadrato viene riprodotto
    con un maggiore ingrandimento ai bordi rispetto al centro (l'immagine
    risultante ricorda la forma di un cuscino). Il difetto è dovuto al fatto
    che l'immagine, formata dai raggi periferici, viene riprodotta con un
    rapporto diverso da quella riprodotta dai raggi che passano per l'asse
    ottico dell’obiettivo.

    La prima è tipica degli obiettivi grandangolari, la seconda dei
    teleobiettivi. È più marcata nelle ottiche economiche e negli zoom. 

  Densità e gamma dinamica (DMAX)
    In fotografia, per descrivere la sensazione visiva dell'annerimento
    fotografico tipico del negativo più o meno esposto alla luce,
    coerentemente con il meccanismo della visione umana, si usa il concetto
    di densità (D). La densità è una grandezza logaritmica e i valori vanno
    da 0 (trasparenza assoluta, trasmittanza della luce al 100%,
    paragonabile al bianco) a 6 (trasparenza praticamente nulla,
    trasmittanza della luce al 0, 0001%, paragonabile al nero). Quindi
    maggiore è la densità, minore è la luminosità; una densità di 3.0 è
    dieci volte maggiore di una densità di 2.0. Un rapporto
    opacità/trasparenza di 100:1 equivale ad una densità di 2.0, così come
    una densità di 3.0 significa un rapporto opacità/trasparenza di 1000:1.
    Negli stampati si può avere una densità massima di 2, nelle pellicole si
    può raggiungere e superare invece densità 4.

    La gamma dinamica di uno scanner è la capacità che questo ha di leggere
    e discriminare le diverse densità tonali tra le zone più opache
    dell’immagine (nere) e quelle più trasparenti (bianche). I valori minimi
    e massimi di densità che uno specifico scanner è in grado di catturare
    sono chiamati DMin e DMax. Se la DMin di uno scanner è 0.2, e la DMax
    3.1, allora la sua gamma dinamica è 2.9.

    La DMax indica il massimo livello di densità in cui si possono
    distinguere singoli toni dell'immagine, cioè non ancora sopraffatti dal
    rumore. Una gamma dinamica più ampia di solito si estende verso i toni
    scuri, il che comporta una maggiore capacità di rilevare dettagli nelle
    ombre.

    In generale, i produttori comunicano dei valori che non sono realmente
    legati alla vera gamma dinamica, ma che invece sono teorici (ad esempio
    quando uno scanner riesce sì a rilevare differenze di luminosità nelle
    ombre ma il CCD, a quei livelli di luminosità, produce così tanto rumore
    da rendere l'immagine finale inutilizzabile). Per dirla in breve, la
    DMAX è la densità massima che uno scanner può rilevare, mentre la Gamma
    Dinamica è la gamma di toni che uno scanner è in grado di differenziare
    in maniera accettabile. Questa - per le digitalizzazioni a scopo
    conservativo del bene - non dovrebbe essere inferiore a Dmax 4.0.

  Droni
    Per eseguire soprattutto digitalizzazioni fotogrammetriche negli ultimi
    anni si è fatto ricorso particolarmente all’uso dei droni a controllo
    remoto, con dimensioni e capacità molto diverse tra loro. I droni
    permettono di monitorare ambienti particolarmente complessi o
    inaccessibili, di lavorare in completa sicurezza lì dove le condizioni
    non lo permetterebbero e forniscono all’operatore e conseguentemente
    alla digitalizzazione angoli e punti di analisi molto variegati.

  Exif
    EXchangeable Image File, ovvero file di immagine intercambiabile.

    Si tratta di un formato di metadati, condiviso da tutti produttori di
    fotocamere, utilizzato per abbinare a ciascuna immagine digitale un
    insieme di informazioni aggiuntive. Le informazioni sono generate al
    momento della registrazione dell’immagine da parte dello scanner o della
    fotocamera e in essa incorporati. I dati registrati possono essere:

    - Statici: come ad esempio quelli che identificano marca e modello della macchina fotografica;

    - Dinamici; che cambiano di foto in foto, come ad esempio i valori usati
      per apertura, tempo di esposizione e ISO o la data in cui la foto è
      stata scattata.

  Firmware
    È il software residente a bordo di una apparecchiatura fotografica,
    fotocamera, sistema di memoria o stampante, che consente di svolgere una
    serie di funzioni tramite i menu di gestione. In diversi casi è
    possibile aggiornarlo per aumentare le possibilità dell’apparecchio
    oppure eliminare difetti che si manifestano nel corso della vita dello
    stesso.

  Fotomodellazione / Fotogrammetria
    Tecnica che fa uso di fotocamere digitali per l’acquisizione di foto
    bidimensionali e la restituzione di modelli metrici tridimensionali. La
    procedura genera una nuvola di punti, che può essere convertita in una
    superficie poliedrica (mesh) poi rivestita con immagini fotografiche
    (texture) che consentono di ottenere una visualizzazione fotorealistica
    del bene rilevato.

  Gamma dinamica
    Differenza (contrasto) fra i valori più alti e quelli più bassi di
    un’immagine, ossia fra le alte luci più chiare e le ombre più scure. 

  Georeferenziazione
    Tecnica di attribuzione di coordinate geografiche a un oggetto grafico
    che viene usata nelle procedure di cartografia computerizzata.

  GIF
    Graphics Interchange Format. Formato di file utilizzato per salvare
    (principalmente) file grafici per il Web. Supporta animazioni e può
    essere usato per creare animazioni compatte (in termini di ingombro su
    disco) per siti Web. Il formato GIF utilizza un sistema di compressione
    e non può gestire più di 256 colori. La risoluzione e il numero dei
    colori dell’immagine lo rendono inadatto alla visualizzazione di
    fotografie.

  GIS
    Sigla di Geographical Information System, `banca
    dati <http://www.treccani.it/enciclopedia/banca-dati/>`__ relazionale a
    base cartografica, più o meno automatizzata. Spesso viene prodotta con
    l’ausilio di dati acquisiti via satellite. In linea generale, a ciascuna
    minuta porzione di area rappresentata sulla carta geografica e
    individuata mediante un sistema di coordinate viene correlata, in un
    GIS, una serie di informazioni che, codificate in forma numerica e
    quindi grafica, possono essere aggiornate, visualizzate e stampate in
    tempi rapidissimi. L’aggiornamento, così come l’immagazzinamento delle
    informazioni sotto forma di dati codificati, viene effettuato nella
    banca dati, da cui poi si deriva la cartografia. L’impiego del GIS si è
    rapidamente esteso a molti ambiti, data la flessibilità dello strumento.
    Molte discipline fanno uso di sistemi informativi geografici concorrendo
    al loro sviluppo, sebbene i GIS mantengano con la geografia un rapporto
    evidentemente privilegiato.

  GPS
    Sigla di Global Positioning System (propriamente “sistema di
    posizionamento globale”), indicante un sistema computerizzato di
    copertura planetaria, utilizzato nelle operazioni di rilievo topografico
    e architettonico-ambientale, che consente di sfruttare i segnali emessi
    da alcuni satelliti per localizzare cose e persone (fornite di un
    apposito trasmettitore-ricevitore) sulla superficie terrestre.

  Hard disk
    Nei calcolatori elettronici, l’hard disk è il disco di memoria magnetica
    realizzato con materiale rigido e non asportabile, da cui i nomi di
    disco rigido e disco fisso con cui è anche comunemente definito. L’hard
    disk può presentarsi anche in versione trasportabile come periferica
    esterna collegata al calcolatore elettronico tramite apposite porte di
    connessione.

  Informazione digitale
    Con tale espressione si considera il documento generato come esito
    finale della digitalizzazione: esso varia le proprie caratteristiche a
    seconda della strumentazione utilizzata, dei parametri considerati e
    della tipologia di riproduzione del bene (bidimensionale e/o
    tridimensionale).

  Istogramma
    Rappresentazione grafica unica dei toni dell’immagine digitale su cui si
    sta lavorando che mostra la distribuzione dei livelli di grigio o di
    colore. Può essere visualizzato da quasi tutti i programmi di
    fotoelaborazione, e sugli schermi LCD di molte fotocamere quando nel
    modo “play”.

  JPEG
    Sigla di Joint Photographic Experts Group, indica una tecnica di
    codifica di immagini digitalizzate, allo scopo di ridurne la ridondanza.
    La codifica JPEG permette di ridurre di molto le dimensioni di un file
    relativo a un’immagine a colori, fino a rapporti di compressione di 1/16
    o maggiori. La tecnica si basa sull’applicazione di opportune medie fra
    pixel contigui, sia rispetto ai segnali di luminanza sia a quelli di
    crominanza. La codifica è studiata per immagini fotografiche e per la
    loro trasmissione efficiente attraverso reti di telecomunicazione, in
    particolare Internet. Comportando sempre una perdita di informazione
    (che varia a seconda del rapporto di compressione adottato), è poco
    adatta a immagini di altissima qualità o di contenuto informativo
    particolare (come, per esempio, le immagini astronomiche).

  JPEG 2000
    Formato file derivato dal formato JPEG originale. Utilizza una
    tecnologia *wavelet* per comprimere le immagini con un minor grado di
    deterioramento riscontrabile nel formato JPEG originale.

  IPTC
    Standard di informazioni sviluppati dall’\ *International Press
    Telecommunications Council* per identificare il testo e le immagini
    trasmessi. I metadati IPTC comprendono le voci delle descrizioni, le
    parole chiave, le categorie, i riconoscimenti e le provenienze. I
    diversi campi IPTC consentono di semplificare il flusso di lavoro e di
    organizzare i file.

  Kelvin (K)
    Dal nome del fisico William T. Kelvin, unità di misura della temperatura
    assoluta il cui zero è posto a –273,16°C. È usata in fotografia per
    misurare la temperatura di colore della luce.

  Laser scanning
    Tecnologia utilizzata per il rilievo di oggetti complessi caratterizzata
    dall’elevata quantità di dati acquisiti in un tempo molto breve, che
    consente di eseguire il rilievo geometrico del bene con un ragguardevole
    livello di dettaglio e completezza. Il risultato di uno scanning
    effettuato con strumentazioni laser è un insieme numerosissimo di punti
    (chiamato “nuvola di punti”) distribuiti sull’oggetto da rilevare, in
    funzione del grado di dettaglio che si vuole raggiungere. La finalità è
    quella di generare un modello digitale tridimensionale più vicino
    possibile alla realtà dell’oggetto scansionato (chiamato “clone
    digitale”) da utilizzare per condurre successivi studi.

    La tecnologia laser scanner a tempo di volo permette di generare una
    nuvola di punti tramite il calcolo del tempo impiegato dal raggio laser
    a percorrere la distanza dall’emettitore al soggetto colpito e
    viceversa. Questi laser scanner si caratterizzano per l’abilità di
    acquisire dati molto distanti, arrivando addirittura a 6 km di raggio.

    Nei laser scanner a tempo di fase la distanza è calcolata comparando la
    differenza di fase tra l’onda trasmessa e quella ricevuta. Questi laser
    scanner si caratterizzano per una velocità di acquisizione molto rapida
    e per una elevata densità di dato acquisito.

    La tecnologia dei laser scanner a luce strutturata proietta un pattern
    di luce sul modello (es. strisce). Attraverso l’analisi della
    deformazione dei bordi del pattern proiettato sulla superficie,
    effettuata con complessi algoritmi, viene ricavata la geometria del
    modello. In generale, questi scanner processano un’elevata quantità di
    dati. La ridondanza di informazioni rese disponibili consente una più
    efficace e accurata ricostruzione e una significativa riduzione del
    rumore.

  OBJ
    Formato di file per definire geometrie 3D, è un `formato
    aperto <https://it.wikipedia.org/wiki/Formato_aperto>`__ che è stato
    adottato da tantissimi applicativi per la `grafica
    3D <https://it.wikipedia.org/wiki/Computer_grafica_3D>`__ per
    l’interscambio di dati con altri programmi. È un formato semplice, con
    un data-format che rappresenta solamente la geometria 3D, ossia la
    posizione di ogni vertice, la posizione di ogni `coordinata
    UV <https://it.wikipedia.org/wiki/Mappatura_UV>`__ per le
    `texture <https://it.wikipedia.org/wiki/Texture_(grafica)>`__, le
    normali e le facce che compongono il modello. I vertici sono memorizzati
    di default in un ordine antiorario rendendo non necessaria la
    dichiarazione esplicita delle normali. Le coordinate di un OBJ non hanno
    unità di misura, ma informazioni sulla scala del modello possono essere
    contenute in una linea di codice commentata.

  Lunghezza focale
    Distanza compresa tra l’immagine nitida prodotta e la lente, quando è a
    fuoco un soggetto all’infinito. Nel caso degli obiettivi, è la distanza
    tra l’immagine sul piano focale ed il punto nodale posteriore
    dell’obiettivo.

  LUT (Look Up Table)
    Palette con il numero di colori usati nell’immagine.

  LZW (Lempel-Ziv-Welch)
    Routine di compressione senza perdita di informazioni incorporata nel
    formato file TIFF.

  PDF
    Sigla di Portable Document Format, è un
    `formato <https://it.wikipedia.org/wiki/Formato_di_file>`__ di file
    basato su un linguaggio di descrizione di pagina per rappresentare
    documenti di `testo <https://it.wikipedia.org/wiki/Testo>`__ e
    `immagini <https://it.wikipedia.org/wiki/Immagine>`__ in modo
    indipendente dall’hardware e dal software utilizzati per generarli o per
    visualizzarli.

  Pixel
    Nelle tecniche di digitalizzazione delle immagini, è il più piccolo
    elemento (picture element), distinto per colore, intensità ecc.,
    costituente dell’immagine originale.

  Profilo colore
    Importante serie di specifiche salvate in un file ottenuto dopo una
    calibrazione di una periferica (monitor, stampante) oppure fornite dallo
    stesso produttore dell’apparecchiatura. Serve ad ottenere un
    comportamento equilibrato nella resa colore per fare in modo che le
    tonalità siano esattamente le stesse indipendentemente dalla periferica
    utilizzata per riprodurle.

  Profondità di colore
    La profondità di colore indica il numero di bit per canale usati per
    rappresentare il colore di un singolo pixel in un’immagine bitmap.
    Maggiore è il numero di bit di informazioni per pixel, maggiore è il
    numero di colori disponibili e più precisa sarà la rappresentazione
    dell’immagine: un pixel di un’immagine avente profondità di 1 bit può
    avere solo due valori: bianco o nero; uni pixel di un’immagine con
    profondità di 8 bit ne avrà invece 28, ovvero 256 possibili valori (le
    immagini in scala di grigio con profondità di 8 bit hanno 256 possibili
    valori di grigio, da 0 a 225); le immagini RGB - composte da 3 canali di
    colore a 8 bit per pixel - hanno quindi 256 valori possibili per ciascun
    canale, vale a dire più di 16 milioni di valori del colore in totale.

    Valori tipici sono 8, 16 o 24 bit per pixel (che si traducono in 1, 2 o
    3 byte per pixel), da cui discende la dimensione del file
    dell’informazione digitalizzata (c.d. peso), che risulta dal prodotto
    del numero di byte per pixel per il “totale di pixel” dell’immagine.
    Oltre alle immagini a 8 bit/canale, è possibile avere anche le immagini
    a 16 o 32 bit/canale. Quelle a 32 bit/canale sono anche definite
    immagini HDR (High Dynamic Range).

    Il sensore di una fotocamera, a seconda della sua qualità, può
    registrare immagini RAW a 10, 12 o 14 bit.

  PSD
    Formato di file usato da Adobe Photoshop per salvare le immagini senza
    unificare i livelli inclusi.

  Rapporto di riproduzione
    Viene calcolato dividendo l’altezza o la larghezza dell’oggetto
    originale per quella della sua immagine riprodotta sulla pellicola. In
    macrofotografia, se sul negativo l’immagine dell’oggetto risulta due
    volte più grande dell’originale si avrà un rapporto di riproduzione 2:1.
    Tale valore può anche esprimersi con 2X.

  Raw
    Prima di comprendere che cos’è esattamente il formato grezzo (RAW) in
    fotografia e di esaminare nel dettaglio i vantaggi che questo ha
    rispetto a formati quali JPEG e TIFF, occorre avere chiaro il
    funzionamento della fotocamera digitale e il procedimento che genera
    quella che siamo soliti chiamare "fotografia".

    Il sensore, vero cuore di ogni fotocamera digitale (in genere un CMOS),
    svolge lo stesso compito della pellicola: registrare la luce che
    attraversa l’obiettivo della fotocamera durante l’esposizione. Per
    eseguire questa funzione, il sensore è composto da milioni di fotodiodi:
    microscopici componenti in grado di catturare la luce (fotoni) sotto
    forma di cariche elettriche. L’accuratezza di questa rappresentazione
    dipende chiaramente dalla fotocamera e dalla profondità in bit di cui è
    capace.

    La maggior parte delle moderne reflex digitali può infatti registrare
    file d’immagine a 12 o 14 bit per canale. Questo in sostanza significa
    che se la macchina registra a:

    -  12 bit per canale, ogni canale supporta 4.096 livelli di luminosità
       (2 elevato alla dodicesima);

    -  14 bit ne supporta 16.384 (2 elevato alla quattordicesima).

    Questo si traduce in circa 68 miliardi di colori nel caso di
    informazioni a 12 bit e circa 4,3 triliardi di colori in caso di
    informazioni a 14 bit. In realtà, ciò che il sensore cattura tramite i
    fotodiodi non sono i valori relativi alle diverse tonalità di colori (a
    eccezione dei sensori prodotti da Foveon, che catturano tutti e tre i
    valori di colore per ciascun pixel), ma solo i valori di intensità delle
    cariche elettriche.

    Quando un sensore registra la scena inquadrata non "vede" i suoi colori:
    memorizza l’intensità della luce captata da ogni singolo fotodiodo. Per
    poter registrare le informazioni sui colori, vengono generalmente posti
    davanti ai fotodiodi degli speciali filtri (detti **filtri di Bayer**\*
    o Matrice Bayer) che permettono ai fotodiodi di registrare solo la luce
    in specifici intervalli di lunghezze d’onda; in questo modo alcuni
    fotodiodi leggono solo la luce verde (50%), altri solo la luce rossa
    (25%) e altri ancora solo la luce blu (25%).

    Il risultato delle informazioni così raccolte dal sensore non è quindi
    una "immagine fotografica" ma le informazioni (a 12 o 14 bit) necessarie
    per assemblarla: il processore della fotocamera, usando i valori dei
    fotodiodi vicini, con un complesso **algoritmo**\* calcola per ciascun
    fotodiodo anche gli altri valori che questo non ha registrato. In questo
    modo il segnale elettrico analogico viene tradotto in una
    rappresentazione digitale (a colori) della realtà.

    Una volta ottenute le informazioni necessarie per generare l’immagine
    digitale, il percorso di creazione del file si divide, a seconda del
    tipo di salvataggio si scelga: nella fotocamera in formato RAW oppure
    JPEG, nello scanner a queste due opzioni si aggiunge quella del formato
    TIFF. Nel primo caso (formato RAW) la fotocamera genera un file di dati
    contenente tutti i voltaggi misurati dal sensore, mentre nel secondo
    caso (formato JPEG) genera già un’immagine digitale vera e propria,
    pronta all’uso.

    È già ora evidente, quindi, che le "immagini" catturate in formato RAW
    in realtà non assomigliano per niente a delle immagini, ma sono file
    contenenti una serie di dati e per questo richiedono qualche passaggio
    supplementare rispetto ai file JPEG/TIFF prima di essere visualizzati.
    Se si decide di salvare i propri scatti in formato RAW, infatti, per
    ottenere un’immagine fotografica visibile e utilizzabile è necessario
    convertire in altri formati di immagine i dati registrati in RAW dal
    sensore, utilizzando software appositi. Tutto questo avviene dopo lo
    scatto e al di fuori della macchina.

    Nel caso dei JPEG/TIFF, invece, il sensore cattura sempre un RAW, ma il
    processore della fotocamera o dello scanner provvede a convertirlo
    all’istante - e irreversibilmente - in un file JPEG o TIFF.

  Risoluzione
    Per risoluzione di un’immagine si intende comunemente il numero di pixel
    per pollice (corrispondente a 2,54 centimetri) che essa contiene.

    Essa andrebbe però sempre distinta almeno in risoluzione di input e
    risoluzione di output. Con la prima, espressa da un valore numerico in
    PPI (pixel per pollice ovvero pixel per inch), si considera la
    risoluzione spaziale del sensore che cattura la luce, cioè il numero di
    pixel in esso presenti.

    Un sensore di 8688 x 5792 pixel, per esempio, contiene 50.320.896 pixel.
    Le immagini generate da questo sensore avranno, pertanto, dimensioni in
    pixel - sul lato lungo e su quello corto - uguali o al massimo (in caso
    di registrazione con risoluzione inferiore) più piccole. Laddove
    un’immagine prodotta con quel sensore dovesse presentare misure in pixel
    maggiori si è di fronte a un’interpolazione dell’immagine. La
    risoluzione interpolata è quella ottenuta con la creazione artificiosa
    di pixel attraverso un software ed è assolutamente deprecabile nei
    processi di digitalizzazione.

    La risoluzione di output è quella che mette in relazione l’unità di
    misura digitale (i pixel) con l’unità di misura fisica (cm o pollici) ed
    è l’unico valore che conta quando si invia in stampa un’immagine
    *raster*. Viene espressa in DPI (dots per inch, punti per pollice) e
    misura la quantità di pixel utilizzati per coprire la superficie del
    supporto da stampare.

    Il valore di 300 DPI, normalmente ed erroneamente indicato come di “alta
    definizione o risoluzione” comporta lo stampare 300 pixel ogni pollice
    ma, per essere certi che questo valore sia applicabile all’intera
    superficie nostro supporto dobbiamo assicurarci che il file abbia, come
    risoluzione di input, un numero di pixel sufficienti a far ciò.

    La risoluzione di stampa è quindi condizionata da quella del file oltre
    che dalla distanza di fruizione del supporto stampato: un foglio A4
    (20x30 cm) visto a circa 30 cm di distanza necessita sì di almeno 300
    DPI per essere percepito come ad alta risoluzione, ma a un foglio A1, la
    cui distanza ottimale di visione è superiore al metro, basta una
    risoluzione di 200/220 DPI per essere percepito tale anch’esso.

  Sensore
    Elemento sensibile alla luce di una fotocamera digitale per la cattura
    dell’immagine. Il sensore, posto sul piano focale di una fotocamera,
    trasforma in segnale analogico la luce che lo colpisce. Il segnale viene
    poi trasformato in codice binario da un convertitore analogico-digitale.
    Può essere un CCD o un CMOS. Un sensore alternativo è il Foveon, sensore
    CMOS, costituito da tre strati di pixel, ognuno dedicato ad uno dei tre
    colori primari. 

  Spazio colore
    Spazio, piano o tridimensionale, all’interno del quale sono
    rappresentati i tre attributi del colore: tinta, saturazione e
    luminosità. Lo spazio colore può essere assoluto o relativo. Quelli
    assoluti (XYZ CIE 1931 e Lab CIE 1976) rappresentano tutti i colori
    percepibili dall’occhio umano, quelli relativi solo una parte di essi.

    La quantità di colore rappresentata dagli spazi colore relativi dipende
    dalla loro ampiezza. In fotografia i più usati sono, dal più piccolo al
    più grande:

    -  sRGB;

    -  Adobe RGB 1998;

    -  ProPhoto RGB.

    È consigliata l’archiviazione di file con spazi colore ampi così da
    registrare il maggior numero possibile di tonalità di colore del
    soggetto originale.

  Taglio
    Rispetto all’intera area che una strumentazione di acquisizione
    dell’informazione digitale può coprire, il taglio si definisce come
    l’area che viene effettivamente digitalizzata.

  TIFF
    Sigla di *Tagged Image File Format,* è un
    `formato <https://it.wikipedia.org/wiki/Formato_di_file>`__ di
    `immagine <https://it.wikipedia.org/wiki/Immagine>`__ di tipo
    `raster <https://it.wikipedia.org/wiki/Raster>`__\ *,* piuttosto
    diffuso, sviluppato dalla `Aldus
    Corporation <https://it.wikipedia.org/wiki/Aldus_Corporation>`__ e oggi
    detenuto dalla Adobe. Le specifiche del formato TIFF permettono una
    notevole flessibilità. Questo è un vantaggio di per sé, ma rende
    difficile scrivere un interprete pienamente conforme alle specifiche.
    Ciò comporta che una stessa immagine possa essere visualizzata con
    colori differenti a seconda dell’interprete che si utilizza. Il TIFF è
    largamente utilizzato per lo scambio di immagini *raster* fra stampanti
    e scanner perché permette di specificare numerose indicazioni aggiuntive
    come le `tabelle di
    gamut <https://it.wikipedia.org/w/index.php?title=Tabella_di_gamut&action=edit&redlink=1>`__
    o informazioni sulla calibratura del colore. Il TIFF quindi è utilizzato
    per far comunicare più macchine all’interno dello stesso studio
    fotografico o di editing che hanno la stessa calibratura.

  Vignettatura
    Oscuramento degli angoli del fotogramma. Può verificarsi con i
    grandangolari usati con diaframma molto aperto o per l’uso di un
    paraluce o di un filtro inadatto all’obiettivo.

    Nel primo caso è molto evidente durante le riprese di superfici uniformi
    (come il cielo) a causa della caduta di luce che aumenta a fronte di un
    ampio angolo di campo dell’obiettivo per il maggior tragitto che debbono
    compiere i raggi che vanno ai bordi del fotogramma. Ciò comporta una
    sottoesposizione che può arrivare anche a 2 o 3 diaframmi. Il fenomeno
    (legge del coseno) è presente in tutti i grandangolari indipendentemente
    dalla qualità dell’obiettivo.
