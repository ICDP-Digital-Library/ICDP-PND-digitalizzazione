Future integrazioni alle Linee guida
====================================

La futura versione delle Linee guida per la digitalizzazione del
patrimonio culturale, che verrà pubblicata entro il 2022, sarà
arricchita da sezioni dedicate in modo specifico ai seguenti temi, anche
in relazione ai commenti espressi da vari portatori di interesse durante
la fase di consultazione del PND:

1. Procedure tecniche di recupero delle digitalizzazioni pregresse e
   sommerse e dei nativi digitali;

2. Classificazione delle competenze necessarie per i progetti di
   digitalizzazione: questa classificazione sarà utile per individuare
   quali figure professionali, fra quelle individuate nelle Linee guida,
   siano strettamente necessarie a seconda delle caratteristiche
   specifiche del progetto di digitalizzazione considerato. Questa
   classificazione sarà utile anche per fornire indicazioni sulla
   composizione del team di lavoro a seconda della rilevanza economica,
   numerica e cronologica del progetto di digitalizzazione, in un’ottica
   di semplificazione delle procedure e di maggiore accessibilità da
   parte dei piccoli istituti;

3. Esempi concreti dell'intero flusso di lavoro (*workflow*) di un
   progetto di digitalizzazione, dalla progettazione, all’esecuzione,
   alla rendicontazione e controllo. Questi esempi saranno messi a
   disposizione utilizzando dati provenienti da alcuni progetti pilota
   selezionati dalla Digital Library, e offriranno casi d’uso concreti
   utili per mettere in pratica le indicazioni contenute nelle Linee
   guida;

4. Approfondimento sulla la digitalizzazione del materiale audiovisivo,
   con indicazioni tecniche sugli scanner da utilizzare per la
   digitalizzazione di pellicole cinematografiche e microfilm e degli
   output previsti;

5. Approfondimento sulle tecniche di georeferenziazione, GIS (Geographic
   Information System) e rappresentazione delle coordinate spaziali nei
   metadati.
