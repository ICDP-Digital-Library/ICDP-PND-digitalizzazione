.. _che_cosa:

Che cosa (selezione e trattamento del bene) 
===========================================

La scelta dei beni da digitalizzare è un'attività strettamente legata
agli obiettivi della campagna di digitalizzazione. Pertanto, all’interno
dei singoli progetti, è opportuno adottare criteri di selezione del
materiale commisurati agli obiettivi che si intendono raggiungere.

Requisito indispensabile per la buona riuscita delle attività di
digitalizzazione è che i singoli beni siano stati preventivamente
descritti secondo le regole specifiche di ciascun dominio. La
descrizione del bene è infatti in grado di informare le stesse modalità
di digitalizzazione e di fornire indicazioni in merito a come condurre
le attività di digitalizzazione nel modo più appropriato (ad esempio, la
descrizione seppur speditiva del bene può essere utile per determinare
il numero di scatti necessari e i punti di ripresa ottimali per la
rappresentazione di un oggetto fisico). Inoltre, l’attività di
digitalizzazione rappresenta un momento prezioso in cui i beni vengono
estratti dalle loro condizioni conservative normali, movimentati,
eventualmente puliti o spolverati, correttamente illuminati: si creano
ciò delle condizioni ottimali per una ispezione approfondita del bene
che è precondizione necessaria per una corretta descrizione.

Laddove si decida di digitalizzare beni non descritti, sarà opportuno
prevedere la descrizione preventiva dei beni da digitalizzare.
Alternativamente, e sempre a seconda delle specifiche condizioni di
conservazione dei beni, la descrizione può essere effettuata durante il
processo di digitalizzazione. In tal caso, occorrerà pianificare
attentamente gli aspetti logistici e processuali di cantiere, che
prevedono la compresenza di diverse figure professionali presso
l’istituto dove avviene la digitalizzazione.

A monte di questi processi, le risorse fisiche oggetto di
digitalizzazione devono essere preventivamente inventariate. Ad esempio,
in riferimento ai beni del dominio catalografico, questi devono essere
dotati di un identificativo fisico apposto sulla superficie del bene,
elemento che consente l’identificazione univoca dell’oggetto e il
collegamento logico con la descrizione catalografica. Il numero di
inventario riferito al soggetto conservatore del bene costituirà così il
legame univoco fra il record catalografico che descrive la risorsa
fisica e il metadato descrittivo che accompagna le risorse digitali.

La tipologia, la quantità e la collocazione dei beni individuati
determineranno chi (enti coinvolti e team di progetto, cfr. par. :ref:`chi`)
dovrà contribuire al processo di digitalizzazione, nonché le modalità
(cfr. par. :ref:`come`) e la logistica (cfr. par. :ref:`dove`) dell’acquisizione
digitale.

I beni da digitalizzare devono essere predisposti in modo da risultare
idonei per le diverse fasi dell’attività operativa. Essi devono essere
identificati univocamente con un numero d’inventario e devono essere in
condizioni conservative compatibili con gli obiettivi previsti. Lo stato
di conservazione deve essere documentato, preferibilmente, con una
relazione dettagliata (*condition report*), ed eventuali alterazioni
devono essere segnalate e documentate, anche mediante scatti fotografici
preventivi.

Una valutazione preliminare può indicare la necessità di interventi
propedeutici alla digitalizzazione: dalla rimozione della polvere
(spolveratura) fino a interventi più rilevanti di conservazione e
restauro preventivo. Questo tipo di analisi può essere inserita nella
documentazione progettuale, utile per lo studio della fattibilità di
progetto.

Come prescrivono le norme vigenti nel settore dei beni culturali, tutte
le pratiche operative che prevedono interventi o azioni dirette sui
beni, digitalizzazione compresa, devono essere autorizzate dall’autorità
competente ed eseguite da personale qualificato.

Un ulteriore elemento che è necessario considerare nella fase di
selezione del materiale da digitalizzare è quello relativo alla presenza
di diritto d’autore relativo ai beni digitalizzati o alla presenza di
informazioni sensibili: si vedano a proposito le *Linee guida per
l’acquisizione, la circolazione e il riuso delle riproduzioni dei beni
culturali in ambiente digitale* allegate al Piano nazionale di
digitalizzazione.
