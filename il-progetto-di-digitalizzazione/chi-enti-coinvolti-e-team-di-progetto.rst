.. _chi:

Chi (enti coinvolti e team di progetto)
=======================================

Un progetto di digitalizzazione coinvolge necessariamente diversi
soggetti che dovranno lavorare in team per lo svolgimento di una serie
di attività: fra queste, le più rilevanti sono la selezione del
materiale, la movimentazione (presa e ricollocazione del materiale), la
pulizia e l’eventuale condizionamento e/o restauro, la produzione dei
dati inventariali e catalografici (se assenti), la riproduzione
digitale, la gestione dei dati e dei file.

Considerata la molteplicità di competenze e di professionalità
richieste, per i progetti di maggiore rilevanza occorre prevedere, oltre
alla necessaria figura del Responsabile unico del procedimento (RUP),
una figura con compiti di coordinamento del gruppo di lavoro (*project
manager*).

Nei paragrafi seguenti sono elencate le principali figure che compongono
il team ottimale per un progetto di digitalizzazione, e per ciascuna di
esse sono indicate le principali competenze richieste, i ruoli e le
responsabilità nell’ambito del progetto.

Poiché non in tutti gli istituti e non per tutti i progetti di
digitalizzazione è possibile costituire un team di lavoro che contempli
tutte le figure professionali qui indicate, è fondamentale salvaguardare
l’apporto di competenze. Per sopperire alla carenza di figure
professionali specifiche, è consigliabile includere nel team di progetto
risorse umane dotate di competenze trasversali, che possano intervenire
in modo mirato nell’espletamento di attività accessorie o
complessivamente meno rilevanti nell’economia del progetto.

A titolo di esempio, qualora non fossepossibile avere nel team di
progetto un restauratore, è necessario che il conservatore abbia
conoscenze quanto meno di conservazione preventiva. In altre
circostanze, specialmente nel caso di progetti di digitalizzazione di
limitate proporzioni o di scarsa complessità esecutiva, la figura
dell’Assistente informatico e dell’Operatore tecnico potrebbero non
essere strettamente necessarie e le attività connesse potrebbero essere
svolte interamente dall’Informatico e dal Responsabile tecnico,
rispettivamente. In taluni casi, il responsabile di progetto può
coincidere con il conservatore.

Ente coinvolto, partner, sponsor
--------------------------------

Un progetto di digitalizzazione può coinvolgere uno o più enti (istituti
e luoghi della cultura, centri di ricerca, università, imprese,
associazioni ecc.). Nel caso in cui più enti venissero coinvolti
all’interno del medesimo progetto di digitalizzazione, uno di essi può
svolgere il ruolo di capofila e agire in partenariato con gli altri;
l’ente capofila deve assicurare lo svolgimento omogeneo del progetto e
l’aderenza alle presenti Linee guida. Si può anche prevedere la
partecipazione di sponsor per il raggiungimento degli obiettivi
prefissati.

Responsabile unico del procedimento (RUP)
-----------------------------------------

Il Responsabile unico del procedimento è la figura prevista dall’art. 5
della L. 241/1990, i cui compiti sono stabiliti dall’art. 6 della
medesima legge e dall’art. 31 del D.Lgs. 50/2016 e s.m.i.

Il Responsabile unico del procedimento controlla l’esecuzione del
contratto dotandosi degli strumenti ed eventualmente delle figure
previste dalla legislazione appena richiamata. Si tratta di un ruolo
interno all’amministrazione.

Responsabile del progetto (*Project manager*)
---------------------------------------------

Il responsabile del progetto o *project manager* supervisiona il
progetto ed è responsabile della realizzazione dei risultati attesi
all'interno degli obiettivi e dei vincoli identificati (tempi, qualità e
costi), garantendo l'uso efficace delle risorse assegnate.

Il *project manager* verifica l’attuazione del piano di progetto redatto
insieme al conservatore, in cui si esplicitano obiettivi generali,
obiettivi specifici, risultati e attività. Egli supporta la definizione
dei documenti da produrre nelle fasi di pianificazione, esecuzione,
monitoraggio e controllo del progetto.

In particolare, in collaborazione con il conservatore, il *project
manager* individua gli indicatori, gli strumenti di verifica degli
indicatori e le condizioni esterne utili al raggiungimento degli
obiettivi, avendo cura di identificare anche i principali rischi
ostativi e le adeguate strategie di mitigazione.

In caso di difficoltà procedurali o operative, il *project manager*
fornisce elementi utili alla messa a punto di soluzioni concrete. A
questa figura sono richieste buone capacità comunicative per tenere
insieme i vari membri del gruppo di lavoro e adeguate conoscenze degli
aspetti operativi per poter al meglio individuare punti di forza e di
debolezza dell’intero processo.

Può essere una figura professionale interna o esterna
all’organizzazione. Il Responsabile Unico del Procedimento può avvalersi
di un *project manager* nell’esercizio delle funzioni previste dalla
norma.

Conservatore (esperto di dominio)
---------------------------------

Il conservatore (sia esso architetto, archeologo, bibliotecario,
archivista, storico dell’arte, demoetnoantropologo, ecc.), inteso qui
come conservatore del patrimonio e non come conservatore dei dati, è lo
specialista di dominio e ha la migliore conoscenza sui beni oggetto
della campagna di digitalizzazione. Ha la responsabilità scientifica
delle attività; ha il compito di esplicitare le ragioni per cui la
campagna viene realizzata; seleziona, in accordo con il restauratore, il
materiale da digitalizzare; redige il quadro logico in cui si
chiariscono gli obiettivi generali, gli obiettivi specifici, i risultati
e le attività; dà al catalogatore indicazioni sulle più opportune
modalità descrittive, segnalando specificità e caratteristiche peculiari
dei beni oggetto della campagna; valuta la qualità dell’attività di
riproduzione e di descrizione; infine, prepara la documentazione
scientifica utile alla promozione degli esiti della campagna.

Restauratore
------------

Il restauratore è il professionista che definisce lo stato di
conservazione dei beni da digitalizzare e mette in atto tutte le azioni
dirette e indirette utili a limitare i processi di degrado dei beni e a
mitigare i fattori di rischio associati alle attività di
digitalizzazione, assicurandone la conservazione e salvaguardandone
l’integrità fisica.

A tal fine, nell’ambito della campagna di digitalizzazione, il
restauratore analizza i dati relativi ai materiali, alla tecnica di
esecuzione e allo stato di conservazione dei beni. Sulla base di queste
informazioni, il restauratore indica la fattibilità di tutte le azioni
direttamente e indirettamente legate al processo di digitalizzazione. In
collaborazione con il conservatore, il restauratore verifica lo stato
conservativo del materiale da digitalizzare e convalida la scelta dei
beni inclusi nel progetto; valuta l’opportunità di effettuare interventi
preliminari alla digitalizzazione, come procedere a una preparatoria
pulizia e il ricondizionamento dei beni; dà eventuali indicazioni
restrittive circa la movimentazione; esprime, a partire dalle proposte
dell’operatore tecnico, un parere circa l’impatto sui beni delle
tecnologie da usare per la digitalizzazione; ne predispone il restauro,
se necessario; sovrintende e coordina la movimentazione del materiale,
in collaborazione con gli addetti alla logistica; verifica le condizioni
ambientali in cui avviene la digitalizzazione (luce, temperatura,
umidità e modalità d’uso delle apparecchiature). Infine, il restauratore
ha cura di verificare, nel caso in cui la digitalizzazione avvenga in un
luogo esterno all’istituto di conservazione, l’adeguatezza dei mezzi e
delle modalità di movimentazione e dei locali presso i quali i beni
devono essere trasferiti per le attività di digitalizzazione. 

Addetto alla logistica
----------------------

Per una più efficace gestione dei processi di movimentazione interna e/o
esterna dei beni, è opportuno individuare una figura di addetto alla
logistica che, tenendo conto delle indicazioni del restauratore, segua
tutte le fasi in cui i beni transitano da un luogo all’altro o siano in
generale movimentati. L’addetto alla logistica si occupa anche delle
modalità di imballaggio e della messa in sicurezza dei beni durante il
trasporto.

Responsabile tecnico
---------------------

Il responsabile tecnico ha il compito di individuare le attrezzature e i
flussi di lavoro più efficaci ed efficienti adatti al progetto. Risponde
al RUP oppure al *project manager*. Forma gli operatori tecnici per le
specificità del progetto ed è responsabile del corretto funzionamento
delle apparecchiature.

Operatore tecnico
-----------------

Risponde al responsabile tecnico. Esegue la digitalizzazione del
materiale e deve possedere adeguata conoscenza della strumentazione
utilizzata.

Catalogatore
-------------

È la figura professionale a cui sono richiesti specifici requisiti di
formazione nel dominio di riferimento (architetto, archeologo,
bibliotecario, archivista, storico dell’arte, demoetnoantropologo,
ecc.). Ha il compito di produrre i dati descrittivi del materiale da
digitalizzare quando assenti e di verificarne la qualità nel caso questi
fossero già esistenti.

Possono essere previste più figure di catalogatori operative
contemporaneamente per la descrizione più rapida e/o esaustiva dei beni.
Il catalogatore si rapporta con l’informatico per la produzione dei
metadati.

Informatico
-----------

Insieme al conservatore, l’informatico assicura che la produzione dei
file digitali avvenga coerentemente con quanto stabilito nel Piano di
gestione dei dati (si vedano a tal proposito le *Linee guida per la
redazione del piano di gestione dei dati (Data Management Plan),*
allegate al PND. È responsabile della generazione dei metadati
descrittivi, tecnici e gestionali, che vanno redatti in base agli
standard di metadatazione richiesti nel progetto (cfr. par. :ref:`diritti`).

Assistente informatico
----------------------

Si occupa della gestione e del funzionamento delle apparecchiature
informatiche e dei software, rapportandosi con i sistemisti per
eventuali problemi di rete.
