Come
====

La generazione di un oggetto digitale a partire da un oggetto analogico
è un processo tecnico che prevede l’uso di una specifica strumentazione
hardware e software. La restituzione digitale può essere bidimensionale
e/o tridimensionale a seconda della natura del bene e del mezzo con cui
lo si digitalizza. Mentre per alcuni beni la scelta è quasi obbligata
(per esempio un originale cartaceo o fotografico viene digitalizzato
bidimensionalmente tramite scanner o fotocamera), per altri tipi di beni
la scelta va fatta in funzione del risultato atteso. Un oggetto
tridimensionale può essere digitalizzato in 2D – attraverso una
fotocamera, semplicemente fotografandone ogni lato – o in 3D con
l’ausilio di un **laser scanner**\*. Inoltre, questo può anche
diventare, attraverso le metodiche della *computational photography*, un
*Object VR* (altrimenti detto *Object 3D o 360*), con l’ausilio di una
serie di fotografie realizzate appositamente.

Oggetti di cui solitamente si apprezzano le qualità bidimensionali
possono essere correttamente digitalizzate sia in 2D che in 3D. Ad
esempio, una moneta – o una medaglia – può essere considerata allo
stesso tempo come un oggetto bidimensionale (dotato di due facce) o
tridimensionale (dotato di spessore e, soprattutto, di rilievo sulle
facce), e può essere pertanto acquisita in due o tre dimensioni.

È importante garantire una completa digitalizzazione del bene anche
nelle parti in cui apparentemente non vi sono informazioni, intendendo
con questo, ad esempio, la scansione di fronte e retro di un positivo
fotografico, la ripresa di un quadro compreso il retro (e compresa la
cornice laddove non sia possibile smontarla e digitalizzarla a parte),
la ripresa di ogni lato compresi quelli superiore e inferiore di un
oggetto tridimensionale (per un totale di almeno 6 fotografie se
l’oggetto è facilmente maneggiabile, 4 o 5 in caso contrario), la
digitalizzazione di entrambe le facciate di un disco a 78 giri di cui
sia incisa solo una facciata ecc. In tal senso, la riproduzione di un
negativo deve mantenere un piccolo margine in modo da rendere l’intero
fotogramma, dato che sui bordi dello stesso possono essere presenti
informazioni. Nel caso di riproduzioni di volumi e documenti,
manoscritti e a stampa, la digitalizzazione deve comprendere tutto
l’oggetto, comprese carte di guardia, carte bianche (sia interpolate che
consecutive), anche se prive di informazioni, e tutte le parti
componenti la legatura: i piatti, il dorso, i tagli significativi,
capitelli, fermagli, borchie, cantonali; in questi casi l’acquisizione
deve comprendere un’area minima dello sfondo scuro a margine
dell’oggetto, in modo tale che comunque non venga mai esclusa nessuna
parte del bene.

Nella produzione di immagini digitali è buona pratica inserire un
riferimento colorimetrico e metrico in una zona a margine del bene. Tali
riferimenti possono essere inseriti in tutte le digitalizzazioni
prodotte o, come nel caso della digitalizzazione di volumi, solo in
alcune di esse.

Le attività di acquisizione digitale devono essere eseguite in ambiente
adatto, con illuminazione costante e, laddove si operi in ambienti
interni, sempre uguale nelle diverse ore del giorno.

È fondamentale conoscere le molteplici possibilità oggi offerte dalle
diverse metodologie e tecnologie di acquisizione in modo da progettare
una campagna di digitalizzazione modellata sulle proprie esigenze e
aspettative. La definizione degli obiettivi (conservazione, fruizione,
diagnosi ecc.) e del target di utenti è un requisito indispensabile su
cui basare la scelta della modalità di scansione.

Partendo dalle caratteristiche della strumentazione individuata, si deve
tenere conto della quantità di originali che possono essere mediamente
digitalizzati in una giornata lavorativa così da programmare la
movimentazione delle opere.

Di seguito si fornisce una sintetica descrizione dei principali
strumenti di acquisizione digitale, rammentando che il loro uso può
essere combinato e che essi possono a volte essere utilizzati sia per le
digitalizzazioni 2D che 3D.

Digitalizzazione 2D
-------------------

Scanner: tipologie e caratteristiche 
~~~~~~~~~~~~~~~~~~~~~~~~~~~~~~~~~~~~~

Principali strumenti di digitalizzazione di oggetti bidimensionali, gli
scanner sono di diversi tipi e offrono un’articolata varietà di
soluzioni. È fondamentale, nella scelta delle strumentazioni, tenere
conto dell’aspetto conservativo degli originali prima di procedere: le
apparecchiature scanner dovranno essere scelte in base al tipo di bene
da trattare e avere caratteristiche tecniche e progettuali di fascia
professionale con particolare attenzione alla possibilità di salvare il
file nel formato grezzo (RAW).

Scanner piani
^^^^^^^^^^^^^

Generalmente disponibili sul mercato con formati che vanno dall’A4
all’A2+, gli scanner piani impiegano un gruppo optoelettronico che
scorre parallelamente al documento mentre questo rimane immobile su un
piano orizzontale. Il gruppo è composto da una lampada fredda che emette
luce bianca. Il fascio luminoso, man mano che investe progressivamente
il documento, viene raccolto da un sistema di lenti che lo suddivide nei
tre componenti fondamentali **RGB**\* (il rosso, il verde e il blu).
Queste vengono quindi indirizzate ai sensori che possono essere di due
tipi: CCD (*Charge Coupled Device*) negli apparecchi di maggior pregio,
o CIS (*Contact Image Sensor*), anche se questi ultimi sono sempre meno
impiegati e stanno diventando rapidamente desueti.

Tra le più importanti caratteristiche da esaminare nella scelta del
modello di scanner più adatto ai propri scopi vi sono i valori di
**risoluzione**\* ottica (reale, non interpolata), di **densità/gamma
dinamica**\* e, a questa strettamente legati, di **profondità di bit**\*.

**Uso consigliato**: digitalizzazione di materiale bibliografico o
archivistico, digitalizzazione di negativi su lastre di vetro, di stampe
e positivi fotografici, di pellicole con formati che non è possibile
trattare con lo scanner piano a “tamburo virtuale”.

Scanner planetari
^^^^^^^^^^^^^^^^^

Scanner professionali appositamente progettati per la riproduzione
digitale dei volumi rilegati e di fogli sciolti, anche di grandi
dimensioni. Questo tipo di scanner garantisce la tutela dell’originale,
evitando il contatto diretto ed essendo normalmente dotato di piani
basculanti e di luci LED prive di raggi infrarossi e ultravioletti.

Esistono due tipologie di scanner planetario: a **sensore**\* lineare o
a sensore a matrice. Per i primi la scansione avviene tramite un
passaggio meccanico del sensore sopra il documento da digitalizzare,
mentre per i secondi la scansione richiede il tempo di uno scatto
fotografico [1]_.

Gli scanner planetari permettono di acquisire ad alta risoluzione
documenti cartacei e pergamenacei anche di grande formato, garantendo
alta produttività. I più comuni sono di formato A2 o A1, ma esistono
modelli in grado di acquisire fino al formato doppio A0.

**Uso consigliato**: la digitalizzazione di materiale bibliografico o
archivistico; gli scanner planetari sono particolarmente indicati per la
digitalizzazione di documenti antichi e delicati (per cui possono essere
dotati di piani basculanti o piani a “V” per il trattamento di materiale
rilegato).

Scanner per pellicole
^^^^^^^^^^^^^^^^^^^^^

Si tratta di apparecchi appositamente dedicati alla scansione di
pellicole: l’acquisizione delle immagini non avviene, come nel caso
degli scanner tradizionali, a partire dalla luce riflessa, bensì in
transilluminazione. La luce viene proiettata dallo scanner attraverso il
supporto filmico e catturata da un gruppo optoelettronico, trasformata
in formato digitale da un convertitore analogico-digitale e infine
inviata al computer collegato allo scanner. Alcuni di questi scanner,
soprattutto quelli professionali di alta fascia, usano tre luci LED –
una rossa, una verde e una blu – che, oltre a non avere nessun
indebolimento di intensità nel tempo, consentono un controllo maggiore
sul bilanciamento del colore e la saturazione.

**Uso consigliato**: digitalizzazione film 135/120/220 e/o diapositive
24x36 (con e senza telaietto).

Scanner a tamburo
^^^^^^^^^^^^^^^^^

Contrariamente agli altri, negli scanner a tamburo il gruppo
optoelettronico è fermo rispetto al documento che viene disteso intorno
a un rullo rotante. Un fascio di luce bianca viene proiettato sul
documento e un sensore – al quale il raggio riflesso viene indirizzato –
separa la luce riflessa dal documento nei tre componenti fondamentali
RGB. Ciascuna componente viene poi inviata a un fotomoltiplicatore (PMT,
*Photo Multiplier Tube*) che trasforma il raggio luminoso in un segnale
elettrico, a sua volta inviato a un convertitore analogico-digitale e da
qui al PC.

Questi scanner erano impiegati a livello industriale, soprattutto nelle
tipografie, che necessitavano di acquisire immagini ad alta risoluzione.
Attualmente si tende a sostituirli sempre più frequentemente con degli
scanner piani, che sono molto più semplici da usare e che nelle forme
più tecnologicamente progredite hanno ormai raggiunto livelli
qualitativi comparabili a quelli degli scanner a tamburo.

Questo strumento è stato citato per offrire una panoramica quanto più
esaustiva sulle tecnologie in uso (ieri e oggi) per la digitalizzazione
di materiale cartaceo di grande dimensione; è oggi ritenuto uno
strumento altamente sconsigliato per l’acquisizione digitale di beni
culturali, in quanto produce uno stress meccanico considerevole
sull’oggetto da digitalizzare.

Scanner a tamburo virtuale
^^^^^^^^^^^^^^^^^^^^^^^^^^

Particolarmente indicati nella scansione di originali fotografici, gli
scanner a tamburo virtuale sono caratterizzati dal fatto che tra il
sistema di ripresa (composto da obiettivo e sensore CCD) e originale non
c’è contatto, rendendo di fatto impossibile la creazione di disturbi
durante la scansione (quali gli “anelli di Newton” o le macchie dovute a
polvere e/o graffi).

Inoltre, grazie all’impiego di speciali portapellicola magnetici,
l’originale viene mantenuto perfettamente piano, mentre il passaggio
durante la scansione su una superficie leggermente incurvata garantisce
il mantenimento di una messa a fuoco perfetta sull’intera immagine.

Pertanto, contrariamente a quanto avviene negli scanner tradizionali
(che usano piani in vetro o prismi) e quelli tipografici a tamburo (per
i quali è necessario utilizzare gel o olio), lo scanner a tamburo
virtuale permette di sfruttare il massimo del dettaglio senza che nulla
si frapponga o debba essere applicato sulla pellicola originale.

**Uso consigliato**: digitalizzazione negativi su pellicola, diapositive
e diacolor dal 135mm al 4x5".

Tra le più importanti caratteristiche da esaminare nella scelta del
modello di scanner più adatto ai propri scopi vi sono i valori di
risoluzione ottica (reale, non interpolata), di densità/gamma dinamica
(vedi Glossario) e, a questa strettamente legati, di profondità di bit.

Fotocamere: tipologie e caratteristiche 
~~~~~~~~~~~~~~~~~~~~~~~~~~~~~~~~~~~~~~~~

La fotocamera digitale, insieme o in sostituzione allo scanner,
rappresenta lo strumento maggiormente idoneo al processo di
digitalizzazione. Essa può essere impiegata in diverse occasioni e con
le più disparate tipologie di beni, siano essi bi o tridimensionali.

Corpo macchina
^^^^^^^^^^^^^^

È fortemente consigliato l’utilizzo di macchine fotografiche che abbiano
sensori di grande dimensione (minimo 43x33 mm, il cosiddetto “medio
formato” digitale) aventi una risoluzione spaziale nativa di almeno
8256×6192 **pixel**\* (pari a 51,4 Mp).

Le moderne fotocamere digitali di medio formato *mirrorless* (cioè senza
specchio e pentaprisma) hanno dimensioni ridotte e una maneggevolezza
tale da renderle idonee all’uso nelle più disparate condizioni di
ripresa. Per molti modelli la risoluzione nativa del sensore è di
11648×8736 pixel (pari a 102 Mp), con file RAW di circa 200 MB cadauno.
Attraverso la tecnica del *Pixel Shift* è possibile arrivare, laddove ve
ne sia specifica necessità, ad avere un sensore equivalente a ben 400 MP
di risoluzione - senza alcuna interpolazione - generando file RAW DNG di
23264x17448 pixel con un peso intorno ai 1,6 GB.

Per quei progetti di digitalizzazione in cui non è possibile utilizzare
una fotocamera con sensore medio formato, si raccomanda l’uso di una
DSLR (*Digital Single Lens Reflex*) o di una *mirrorless* avente un
sensore di dimensioni minime uguali al cosiddetto "*Full Frame*" (24x36
mm) con una risoluzione nativa non inferiore a 6720x4480 pixel (pari ad
un sensore di 30,4 Mp).

Ottica
^^^^^^

Viene scelta in base al tipo di soggetto. Sono da prediligere obiettivi
luminosi (con ampie aperture di diaframma), privi di distorsioni e
aberrazioni ottiche e con alte curve MTF (*Modulation Transfer
Function*) [2]_. Inoltre debbono avere una focale (e/o rapporto di
ingrandimento) adeguata alla necessità di ripresa, per esempio ottiche
macro con rapporto 1:1 per la digitalizzazione di originali fotografici
di piccolo formato o beni di dimensioni estremamente ridotte.

Vantaggi nell’impiego della fotocamera
^^^^^^^^^^^^^^^^^^^^^^^^^^^^^^^^^^^^^^

A seconda delle caratteristiche specifiche dei manufatti da
digitalizzare, l’utilizzo della macchina fotografica in luogo dello
scanner può portare molteplici vantaggi rispetto all’uso dello scanner,
tra cui versatilità di impiego, maggiore qualità degli output, tempi di
acquisizione più rapidi, maggiori opportunità di sviluppo dei file RAW
anche con software di terze parti, gestione del colore più semplice e
precisa, assenza di contatto dello strumento con le opere, ridotta
occupazione degli spazi operativi, minor impatto in ambiente di
conservazione/lavorazione dei beni, maggiore facilità di sostituzione
dell’apparecchiatura in caso di guasti durante il processo di
digitalizzazione. Nel settore dei beni librari e archivistici gli
scanner piani e planetari restano comunque la soluzione più efficace ed
impiegata, salvo manufatti dalle caratteristiche particolari, come mappe
o carte di grandi dimensioni, ecc.

Laddove vi sia la necessità di riprendere beni bidimensionali, la cui
immagine deve essere misurabile ed esente da distorsioni prospettiche
e/o anamorfosi volumetrica, si richiede una metodologia di ripresa
simile a quella adottata per la documentazione fotografica di tipo
architettonico, utilizzando fotocamere od ottiche a corpi mobili, capaci
quindi di operare movimenti di decentramento e/o basculaggio.

Esempi di flusso di lavoro
~~~~~~~~~~~~~~~~~~~~~~~~~~

Una volta individuato il corpus di opere da digitalizzare e i relativi
mezzi di riproduzione da impiegare (macchina fotografica, scanner), va
sviluppato un *workflow* per rendere i processi di acquisizione
efficienti e valutabili. Occorre, cioè, prevedere nel dettaglio i
processi di lavorazione in relazione alla tipologia del bene.

A titolo esemplificativo, nel caso di digitalizzazione di documenti
rilegati (libro, volume, manoscritto), per una pagina significativa (ad
esempio il frontespizio) è richiesta una doppia scansione: la prima deve
contenere i riferimenti metrici, colorimetrici e il target test per la
riproduzione dei dettagli, la messa a fuoco e la correzione delle
distorsioni delle immagini. Questa immagine va eseguita come prima nella
serie di scatti, ma va collocata in coda al pacchetto di immagini. La
scala millimetrica deve essere posizionata lungo il bordo inferiore con
lo “zero” allineato al bordo verticale della carta/pagina. Normalmente
la scansione, che procede per documento aperto, produrrà due file
separati (due pagine o un verso e un recto) [3]_. Infatti quello che di
norma, tranne per casi specifici, viene considerato come singolo oggetto
digitale fa riferimento al verso o al recto di ciascuna carta per i
manoscritti, o alla singola pagina per testi a stampa. In fase di
post-produzione, le carte/pagine nella zona della cucitura dovranno
essere tagliate con un margine per mostrare anche una piccola parte
della pagina a fianco.

La scansione deve portare all’organizzazione della *directory* del
documento nel seguente ordine: piatto anteriore, dorso, contropiatto
anteriore, carte di guardia anteriori, corpo del testo, carte di guardia
posteriori, contropiatto posteriore, piatto posteriore e, in fondo alla
*directory*, scala cromatica e millimetrica. Nel caso delle
pubblicazioni periodiche, invece, la scansione riguarderà i soli
fascicoli e non la legatura in volume. Soltanto nel caso di periodici in
cui la rilegatura ha motivazioni editoriali, questa dovrà essere oggetto
di scansione. Questa eccezione richiede una definizione in fase
progettuale.

In caso di presenza di lacerazioni, di fori di tarlo e ossidazione degli
inchiostri o qualora le carte/pagine da riprendere fossero più piccole
di quelle sottostanti, porre al disotto del foglio in ripresa una carta
giapponese (non un comune foglio bianco), di spessore tale che consenta
la visibilità delle pagine sottostanti e non interferisca con la lettura
del foglio scansionato e di dimensione pari alle misure del documento.

I dispositivi di acquisizione utilizzati dovranno seguire le specifiche
tecniche rispondenti ai parametri richiesti nel capitolato tecnico
inerenti densità, profondità di bit e risoluzione spaziale (non
interpolata).

Per ogni diversa attività di digitalizzazione deve essere realizzato un
prototipo; delle verifiche periodiche consentiranno di eliminare
eventuali errori di lavorazione.

Workflow con la fotocamera
^^^^^^^^^^^^^^^^^^^^^^^^^^

Occorre definire il set-up della postazione di ripresa (posizionamento
della fotocamera, del bene e delle luci). Durante lo scatto la
fotocamera deve essere montata su colonna o cavalletto, in bolla. Nel
caso di ripresa zenitale con fotocamera su colonna si consiglia l’uso di
un inclinometro al fine di assicurare la perfetta planarità tra sensore
e soggetto: la ripresa va fatta sempre in asse, con sensore parallelo e
centrale rispetto al piano oggetto.

Prima di iniziare la sessione di scatto è fondamentale caratterizzare la
coppia fotocamera/ottica usata in relazione alla specifica illuminazione
utilizzata sul bene al momento della ripresa (profilazione colore); è
pertanto necessario fotografare – sotto le stesse luci – un riferimento
colorimetrico quale il *ColorChecker* di X-Rite (l’unico in grado di
poter generare profili .DCP - anche a doppio illuminante - oltre che
.ICC).

Per ogni bene o lotto di beni è opportuno effettuare un primo scatto con
dei riferimenti: del bene stesso (inventario, denominazione, ecc.),
dimensionali (metrici) e, ove necessario, geografici (eventuale US o
USM, freccia del NORD). Quindi, si può procedere con gli scatti
successivi privi di riferimenti.

Le impostazioni di base da applicare per la fotocamera sono: sensibilità
ISO nativa del sensore (le amplificazioni del segnale portano ad una
minor qualità dell'immagine); **spazio colore**\* Adobe RGB [4]_;
registrazione file di tipo RAW non compresso.

Workflow con lo scanner piano e con il planetario
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Tutte le workstation di digitalizzazione debbono essere corredate da
idoneo piano di appoggio per la movimentazione in sicurezza degli
originali da trattare.

Ogni scanner, una volta installato, deve essere configurato e calibrato.
Inoltre, a seconda dei formati o delle caratteristiche fisiche del
materiale, deve essere settato con frequenza periodica, per non perdere
le configurazioni già definite o adeguarle di volta in volta a nuove
esigenze.

Per ogni scanner, a inizio lavori, va creato un profilo .ICC di classe
input – con l’ausilio degli appositi target colorimetrici (quello di
riferimento è il *ColorChecker* *Digital* SG) – al fine di assicurare
una corretta restituzione cromatica degli originali.

Per ogni originale è richiesto un file RAW DNG. Laddove lo scanner piano
o planetario non sia nativamente in grado di generare formati RAW, esso
deve essere integrato con un driver di terze parti che consenta la
digitalizzazione in RAW.

Interventi di post-produzione
^^^^^^^^^^^^^^^^^^^^^^^^^^^^^

Ogni postazione di trattamento di post-produzione deve essere dotata di
monitor avente una **lookup table (LUT)**\* per ogni primario RGB,
accessibile da software e con profondità di bit maggiore di 8. Tali
monitor, inoltre, dovranno essere opportunamente calibrati per il punto
di bianco e la gamma a intervalli regolari con l’uso di uno
spettrofotometro o, in subordine, colorimetro al fine di garantire un
corretto flusso di gestione del colore tra le diverse apparecchiature
usate. È altresì importante approntare sistemi di *backup* giornaliero
del lavoro in corso.

Le eventuali correzioni ai file, minime e solo se necessarie, vanno
stabilite all’inizio del progetto. Esse vengono eseguite esclusivamente
sul secondo file master, il **TIFF**\* ottenuto dal master RAW DNG,
lasciando così quest’ultimo inalterato. In genere, l’immagine non deve
subire manipolazioni, se non in relazione ad un miglioramento della sua
leggibilità.

Le eventuali correzioni, fatta salva l’applicazione del **profilo
colore**\* [5]_ mettere nota e il successivo bilanciamento del bianco,
devono essere effettuate solo per curve di livelli, luminosità,
contrasto, e l’eventuale applicazione di una leggera maschera di
contrasto. Il profilo colore, generato con apposito software prima di
ogni sessione giornaliera, e il successivo bilanciamento del bianco
(linearizzazione dell’asse dei grigi) devono essere applicati,
attraverso l’uso di un’automazione, su tutti i file inerenti quella
specifica sessione di scatto/scansione.

Di ogni correzione apportata alle immagini deve essere tenuta traccia
tramite un file descrittore in formato aperto e modificabile (es. file
XMP o METS non protetti).

Laddove la digitalizzazione riguardi originali fotografici negativi si
procede, nella realizzazione del secondo master, alla curva di
inversione negativo/positivo e al **ritaglio**\* dell’immagine lungo i
bordi della finestra di esposizione originale. La profondità di bit dei
suddetti master TIFF deve restare la stessa del master RAW.

Infine, in accordo con le politiche di *naming* e metadatazione
stabilite nel progetto, si procede alla rinomina dei file e alla
creazione dei metadati per tutti i file prodotti durante la sessione
giornaliera.

OCR
^^^

La digitalizzazione di documenti che contengono testo può prevedere
anche un processo di riconoscimento ottico di scrittura chiamato OCR
(*Optical Character Recognition*). Il processo di base dell'OCR consiste
nel riconoscere il contenuto testuale del layout di oggetti digitali
trascrivendone i grafi in formati utilizzabili per l'elaborazione dei
dati. Il riconoscimento OCR permette di creare degli ipertesti a partire
dai contenuti, di incorporarli nei file originali e di renderli
disponibili per visualizzatori, software e motori di ricerca. Versioni
più evolute di OCR (a es., i sistemi basati su *tool captcha* o
*re-captcha*) hanno delle funzioni e delle fasi specifiche.

Occorre garantire la massima qualità del processo di OCR per ottimizzare
le percentuali di riconoscimento ad almeno il 90% dei caratteri. Nel
caso in cui il fornitore utilizzi file di training personalizzati,
questi devono essere resi disponibili all’amministrazione.

Un tipico flusso di lavoro OCR può essere riassunto nelle seguenti fasi
principali: immagine originale, pre-elaborazione, segmentazione, OCR,
post-processing. Durante la fase di “segmentazione” avviene l’analisi
dell'immagine del documento e il riconoscimento della struttura della
pagina o anche di altri aspetti del testo che possono includere, per
esempio, tabelle, immagini, o caratteri speciali. Nella fase successiva,
il programma abbina campioni di carattere precedentemente selezionato e
ricerca diverse ipotesi di output sulla lettera o simbolo da ipotizzare
e codificare. L’analisi e l’elaborazione delle varie ipotesi e varianti
ne permette la decisione successiva del testo riconosciuto. Nell’ultima
fase, l'output OCR grezzo può essere ulteriormente migliorato, ad
esempio, incorporando dizionari o modelli linguistici. Questa fase può
essere combinata con la correzione manuale, che di solito avviene dopo
la post-elaborazione automatica. Quasi tutte le informazioni acquisite
durante l'intero flusso di lavoro possono essere incorporate nell'output
finale: le coordinate delle regioni e i loro tipi, le coordinate delle
linee, le posizioni dei caratteri. Sono stati proposti diversi formati
che possono incorporare la maggior parte o tutte le informazioni sopra
citate, ad esempio ALTO [6]_ e hOCR [7]_.

È fondamentale che un sistema OCR sia in grado di riconoscere nei
contenuti dei layout set di grafi stampati nelle varie epoche di
differenti alfabeti, sia antichi che moderni. Tuttavia, questi sistemi
allo stato dell'arte non sono ancora pienamente appropriati per il
riconoscimento di oggetti digitali relativi a manoscritti. Un modo più
raffinato di riconoscimento dei caratteri è il cosiddetto ICR
(*Intelligence Character Recognition*). Sebbene OCR e ICR possano
sembrare simili, in realtà esistono differenze sostanziali tra i due
sistemi di software. L'ICR si qualifica tecnicamente come un OCR, ma è
un sistema più specifico, che apprende diversi caratteri e stili di
scrittura. Con un ICR, un computer può studiare la scrittura a mano e
imparare a riconoscerla per migliorare la precisione e il
riconoscimento. In sostanza, si tratta di un'applicazione più
intelligente dell'OCR, più coinvolta e più dettagliata.

Nondimeno, la qualità di un sistema di OCR è legata all'estrazione dei
caratteri e alla loro selezione e classificazione basata su modelli. Su
questo particolare aspetto, hanno particolare rilievo alcuni software
sviluppati nell’ambito dell’ICR come *Handwritten Text Recognition*
(HTR) che ha ricevuto un'attenzione crescente come evoluzione dell'OCR e
su cui la ricerca si sta particolarmente focalizzando. Attualmente sono
in sperimentazione alcuni sistemi in grado di processare i layout con
buone percentuali di restituzione in ipertesto dei contenuti (50-80%). A
questo va aggiunto le funzionalità evolute di *Graphic Matching*, che
ottengono risultati rilevanti nel riconoscimento sul layout degli
oggetti di grafi, parti di lemmi, lemmi o combinazioni di lemmi in
frasi.

Normalmente, l'OCR trova applicazione nei file **PDF**\*, nei quali il
testo riconosciuto è contestualmente incorporato (*embedded*). In questo
modo, i file diventano ricercabili anche in mancanza di visualizzazione
dell'ipertesto in formato elettronico.

Per oggetti digitali in formato immagine, l'utilizzo dei file pdf con
OCR *embedded* (generalmente uno per pagina) ha un fine strumentale e
non di mera fruizione. Il *layer* testuale, embeddato nel singolo pdf,
serve a supporto dei file immagine per identificare la posizione delle
parole ed evidenziarla tramite il *viewer*.

La gestione dell’OCR di oggetti digitali prevede anche l’utilizzo di
file esterni che gestiscano il riconoscimento dei testi e il
posizionamento delle parole all’interno della pagina.

Detto che alcuni sistemi prevedono la possibilità di generare l’OCR
“*on the fly”*, senza l’utilizzo di altri file di supporto (che siano
PDF, hOCR, o file xml con schema ALTO) al fine di ottenere migliori
risultati nelle procedure di riconoscimento ottico dei caratteri, si
consiglia di prediligere l'uso di file PDF con OCR *embedded* (un file
PDF per ciascun file immagine). Alternativamente, è possibile utilizzare
file di metadati esterni che gestiscano il riconoscimento del testo e il
posizionamento di questo nella pagina da fornire nei formati standard
sopra citati, ALTO o hOCR. Questi formati codificano e riportano le
informazioni strutturate prodotte nelle fasi ocerizzazione che possono
essere esportate e riutilizzate, e sono spesso necessarie per
l’elaborazione successiva con altri strumenti. ALTO è un formato XML
standardizzato per memorizzare informazioni sul layout e sul contenuto.
È un’estensione per l'uso dello schema XML/METS che contiene
informazioni fisiche e di contenuto, mentre METS fornisce metadati e
informazioni strutturali. hOCR è uno standard aperto di rappresentazione
dei dati per il testo formattato ottenuto dal riconoscimento ottico dei
caratteri (OCR). hOCR codifica il testo, lo stile, le informazioni sul
layout, le metriche di affidabilità del riconoscimento e altre
informazioni utilizzando XML, sotto forma di HTML o XHTML. Alcuni
strumenti specifici permettono di personalizzare gli output XML hOCR
secondo lo schema XML/TEI [8]_.

Digitalizzazione 3D
-------------------

Nella presente versione delle Linee guida si è optato fornire
indicazioni di alto livello sulla digitalizzazione tridimensionale, che
sarà oggetto di specifico approfondimento in future versioni del Piano
nazionale di digitalizzazione.

Strumenti e metodologia per la digitalizzazione tridimensionale (laser scanning e fotogrammetria 3D)
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Strumentazioni laser scanning
^^^^^^^^^^^^^^^^^^^^^^^^^^^^^

Ogni tecnologia laser può avere diverse modalità di impiego. Oltre alla
classica postazione fissa su treppiedi – la più usata per gli scanner a
tempo di fase o a tempo di volo – negli ultimi anni si sono sviluppati
scanner a brandeggio manuale o che incorporano basi a rotazione,
permettendo di risolvere problemi pratici di ripresa soprattutto con
oggetti di piccole dimensioni, quali monete e pietre, o a elevata
complessità, quali statue, bassorilievi e altorilievi, strumenti
musicali.

Rientrano in questa categoria i sistemi integrati per scansioni in
movimento (*MMS - Mobile Mapping System*). Il Mobile Laser Scanning è un
sistema di scansione laser che consente l’acquisizione di dati 3D per
mezzo di uno o più scanner laser montati su una piattaforma mobile
(autoveicoli, imbarcazioni, veicoli su rotaie). L’obiettivo della
scansione laser mobile è la registrazione di dati 3D di superfici di
oggetti in base ai seguenti importanti requisiti: alta efficienza nei
tempi di acquisizione di dati di vaste aree registrazione automatica di
dati 3D in un sistema di coordinate comune (GPS), alta risoluzione e
precisione dei dati registrati.

Strumentazioni per la fotogrammetria 3D
^^^^^^^^^^^^^^^^^^^^^^^^^^^^^^^^^^^^^^^

L’acquisizione fotogrammetrica dei beni culturali deve avere requisiti
minimi per poter garantire la precisione dello sviluppo geometrico e
della restituzione visiva, sia per dettaglio sia per cromie. Questa
pratica, attraverso la procedura di ripresa, porta alla generazione di
una nuvola di punti e di un modello 3D, utilizzando l’accoppiamento di
almeno tre fotogrammi dove si ritrova lo stesso punto fotografato.

Lo schema di lavoro deve avere come obiettivo l’individuazione del
posizionamento delle stazioni di acquisizione in relazione alla
grandezza del bene. La pianificazione delle scansioni deve ridurre al
minimo il numero di stazioni (qualora sia necessario averne più di una o
qualora non si adotti un’unica stazione grazie all’uso di una base
girevole su cui è appoggiato il bene) e individuare quali viste possano
ottimizzare il tempo di acquisizione e l’accuratezza delle acquisizioni
proposte. Occorre assicurare inoltre la presenza tra più scansioni di
aree di sovrapposizione (pari al 30%), in modo da ricoprire interamente
le superfici scansionate.

Gli strumenti basati su principi ottici che sfruttano la triangolazione
risultano quelli più idonei per il campo di digitalizzazione dei beni di
piccole dimensioni.

In base alle dimensioni e al materiale di cui è composto il bene mobile,
si possono utilizzare la tecnica e le strumentazioni più adeguate (e.g.
**fotogrammetria**\* con *reflex* digitale e **drone**\*, acquisizione
con due tipologie di scanner, quello a laser o quello a luce
strutturata, ecc.).

Una casistica peculiare è quella dei rilievi subacquei, che necessitano
di soluzioni fotogrammetriche particolari e/o di laser scanner dedicati.
I rilievi subacquei si distinguono principalmente in due approcci
differenti: il primo è il rilievo da drone, ideale per il rilievo delle
superfici di bacini interni o costieri per la possibilità di scansione
sia della superficie dell’acqua che dei fondali e contemporaneamente
anche delle linee costiere. Il secondo è il rilievo da postazioni
subacquee, che possono essere anche mobili, come imbarcazioni o
sottomarini ideali per la precisione di dettagli di fondali.

Post-produzione
^^^^^^^^^^^^^^^

Una volta acquisite le informazioni digitali tridimensionali, devono
essere effettuate opportune operazioni di post-produzione attraverso lo
svolgimento di alcune attività manuali o automatizzate, al fine di
elaborare l’informazione digitale acquisita.

Durante le attività di post-produzione, saranno necessarie delle azioni
sulla nuvola di punti prima che venga trasformata in mesh 3d. Tali
interventi riguardano prevalentemente l’eliminazione del “rumore” dei
dati acquisiti, cioè la riduzione della ridondanza di punti e, qualora
necessario, la realizzazione del modello tridimensionale texturizzato
(per esempio nei formati **OBJ**\* e PLY), attraverso l’utilizzo di
immagini che rispondano a caratteristiche di qualità. Tali immagini
devono poi essere processate con software dedicati per ottimizzarle, in
modo da garantire sia un risultato visivo ottimale sia la possibilità di
navigazione attraverso i più comuni browser web.

Elaborazione del dato 
^^^^^^^^^^^^^^^^^^^^^

L’elaborazione dei dati acquisiti richiede *workstation* dalle elevate
potenzialità in termini di processore, RAM, scheda video e capacità di
archiviazione.

Per quanto riguarda la digitalizzazione tridimensionale di manufatti di
grandi dimensioni, vista la elevata eterogeneità di tali beni, si
consiglia di valutare l’utilizzo di diverse tipologie di tecniche laser
scanner e di tecniche fotogrammetriche, da usare in aggiunta o
indipendentemente alla tecnologia laser, con macchine fotografiche
fisse, teste panoramiche o su drone. La variabilità delle dimensioni dei
manufatti e delle necessità di dettagli su scale di approfondimento
diverse consente l’uso specifico di laser a tempo di fase o a tempo di
volo su postazioni fisse o mobili o su drone, che – unite al dato
fotogrammetrico – possono dare grandi risultati di precisione e rapidità
d’esecuzione, contribuendo a contenere i costi. La fotogrammetria o
l’uso di laser con integrazioni di fotocamere digitali sono
indispensabili dove è necessario il dato cromatico. In questo caso
l’informazione digitale sarà costituita da un modello tridimensionale
digitale a nuvola di punti ad alta densità texturizzata, consultabile ed
esportabile. Il risultato ottenuto, elaborato sotto forma di mesh e
texturizzato, può essere esportato come modello tridimensionale in
formato adatto (per esempio OBJ o 3DS).

Nel caso di beni di piccola dimensione può essere sufficiente la
realizzazione di un unico modello tridimensionale. Nel caso di beni di
notevoli dimensioni o caratterizzati da geometria complessa la redazione
di modelli OBJ interessa solitamente porzioni del bene; pertanto è
opportuno procedere con processi di elaborazione distinti per ciascuna
porzione del bene, così da unire i singoli modelli ad alto livello di
dettaglio in un secondo momento grazie alle azioni di *merge* e
allineamento in un’unica *mesh* 3d, scalata metricamente, georiferita e
- se necessario - texturizzata.

La scelta di utilizzare per la digitalizzazione di manufatti di grandi
dimensioni la strumentazione laser scanner 3D permette di estrarre i
dati necessari per ottenere la morfologia del manufatto nei punti
ritenuti significativi. L’interrogazione delle nuvole di punti,
opportunamente calibrate e parametrizzate, permette infatti di
visualizzare anche quelle informazioni non facilmente rilevabili a
occhio nudo con gli strumenti tradizionali e di mettere in evidenza
elementi di particolare criticità.

Anomalie costruttive, discontinuità materiali, aggiunte, sottrazioni o
modifiche divengono in questo modo chiaramente leggibili e sono dunque
funzionali alla comprensione effettiva del manufatto nella sua
complessità, nel suo essere palinsesto di segni stratificati nel corso
del tempo.

Scala metrica e georeferenziazione
^^^^^^^^^^^^^^^^^^^^^^^^^^^^^^^^^^

Le digitalizzazioni con tecniche laser scanner e fotogrammetriche devono
essere scalabili metricamente secondo l’unità di misura metrica e
georeferenziate con strumentazione topografica di precisione mediante
l’acquisizione di poligonali chiuse. Pertanto, occorre stabilire se
collocare il dato in un sistema locale di riferimento oppure in un
sistema globale o, preferibilmente, in entrambi. Eventualmente la quota
altimetrica del sistema locale può essere calcolata da un punto quota
noto sul posto, oppure da grafici già rilevati in precedenza. È buona
norma che il sistema locale sia georeferenziato, se possibile, al
sistema di riferimento geodetico nazionale ETRF2000 [9]_ o almeno al più
diffuso sistema di riferimento geodetico mondiale WGS84.

Range di fedeltà digitale
^^^^^^^^^^^^^^^^^^^^^^^^^

Nel definire la fedeltà con cui viene digitalizzato un bene entrano in
gioco diversi parametri. I principali sono:

-  portata: massima distanza che lo scanner è in grado di misurare;

-  accuratezza: grado di conformità di una quantità misurata rispetto al
   valore reale;

-  precisione: capacità dello strumento di restituire lo stesso valore
   in successive misurazioni;

-  dispositivi integrati: possibilità di integrare altri software o
   dispositivi (fotografia ecc.).

Riguardo la possibilità di una riproduzione fedele dei sistemi di
rilievo laser scanner, si deve prima di tutto individuare la tipologia
di laser da utilizzare a seconda delle macro-necessità del progetto di
acquisizione. Una volta individuate, si possono individuare una serie di
standard a seconda dei livelli che si vogliono raggiungere, e dei budget
a disposizione. Ad esempio, per una piccola statua si userà un laser a
luce strutturata in grado di eliminare buona parte del rumore
dell’oggetto, mentre per una serie di stanze adibite a museo si potrebbe
usare un laser a differenza di fase in grado di rilevare più ambienti
con alta precisione. Questa scelta va effettuata in base a diversi
fattori che saranno individuati a monte dell’analisi, quali particolari
esigenze conservative o la complessità del bene, al fine di
digitalizzare l’opera con la migliore qualità possibile.

Digitalizzazione audio/video
----------------------------

Le numerose modifiche tecnologiche hanno reso i supporti audiovisivi
sempre più complessi e soggetti all’obsolescenza dei sistemi. Data la
natura, unica e comune a tutti i documenti audiovisivi, di essere
leggibili esclusivamente attraverso un apparato di intermediazione
specifico per ogni categoria di supporto e per ogni epoca di produzione,
è necessario, oltre alla corretta conservazione degli originali, anche
una approfondita conoscenza delle macchine necessarie al loro corretto
utilizzo. Attualmente si possono individuare alcune categorie di
supporti audiovisivi in base agli aspetti tecnici di scrittura e lettura
utilizzati:

-  supporti meccanici (cilindri fonografici, dischi ecc.);

-  supporti magnetici (fili metallici, nastri, cassette, video nastri
   ecc.);

-  supporti ottici (videodischi, CD, DVD, BD ecc.).

All’interno di ognuna di queste categorie esistono numerose varianti che
devono essere di volta in volta individuate, riconosciute e considerate
per gli opportuni adeguamenti dei processi di digitalizzazione.

Infine, esistono attualmente numerosi documenti audiovisivi “nativi
digitali” che non presentano le caratteristiche tecniche richieste per
la conservazione e che pertanto devono essere analizzati e convertiti
per adeguarli alle specifiche delle presenti Linee guida e della
conservazione digitale.

Le linee guida dell’*International Association of Sound and
Audiovisual Archives* raccomandano la rappresentazione digitale del
segnale analogico con il metodo PCM (*Pulse Code Modulation*) lineare
(interlacciato per stereo) in un file .WAV o preferibilmente BWF.WAV
(EBU Tech 3285) per tutto l'audio a due tracce. L'uso di qualsiasi
codifica percettiva (“compressione con perdita”) è fortemente
sconsigliato. Si consiglia di digitalizzare tutto l'audio a 96 kHz o
superiore e con una profondità di almeno 24 bit.

La conversione da analogico a digitale (A/D) è un processo di
precisione, e i convertitori a basso costo integrati nelle schede audio
dei personal computer non sono in grado di soddisfare le esigenze dei
programmi di conservazione digitale.

Oltre alla corretta conservazione dei supporti audio e video originali,
è necessaria anche una approfondita conoscenza degli strumenti di
riproduzione ai fini della loro consultazione e digitalizzazione.

Nel processo di digitalizzazione dei supporti audio e video è
indispensabile documentare con precisione ogni intervento effettuato sui
supporti e tutte le scelte tecniche adottate (pulitura del supporto,
presenza e ripristino di giunzioni sui supporti magnetici, marca e tipo
del lettore utilizzato, specifiche tecniche del sistema di lettura –
tipo di pick-up di lettura dimensioni dello stilo per i dischi, ecc.).

Per la digitalizzazione è opportuno fare riferimento ai seguenti
documenti della IASA:

-  IASA-TC 04 (2009, 2nd edition), *Guidelines on the Production and
   Preservation of Digital Audio Objects;*

-  IASA-TC 05 (2016), *Gestione e archiviazione dei supporti audio e
   video;*

-  IASA-TC 06 (2019), *Guidelines for the Preservation of Video
   Recordings.*

Principi generali e standard per la digitalizzazione dei documenti sonori 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

È importante, ai fini della conservazione dei documenti sonori, che i
formati, le risoluzioni, i supporti e i sistemi tecnologici utilizzati
rispettino i principi di standard condivisi a livello internazionale e
appropriati agli scopi di archiviazione previsti.

Le caratteristiche fondamentali del formato digitale prodotto devono
rispecchiare i seguenti parametri:

-  *Sampling Rate*: la frequenza di campionamento stabilisce il limite
   massimo della risposta in frequenza del segnale audio; le linee guida
   internazionali richiamate consigliano l’utilizzo di una frequenza di
   campionamento minima di 48 kHz con una preferenza per frequenze
   superiori (96 kHz);

-  risoluzione (*Bit Depth*): il numero di bit stabilisce l’estensione
   della codifica della gamma dinamica di un evento o di un brano
   sonoro; la codifica a 24 bit permette la rappresentazione di ogni
   evento sonoro udibile;

-  formato file audio: lineare PCM (P*ulse Code Modulation*),
   *interleaved stereo wave* (estensione del file .WAV).

Estrazione del segnale dai supporti originali
~~~~~~~~~~~~~~~~~~~~~~~~~~~~~~~~~~~~~~~~~~~~~

Nel processo di digitalizzazione occupa una parte importante
l'ottimizzazione del recupero del segnale dei supporti originali, e
questo per due ordini di motivi:

1. il supporto originale potrebbe deteriorarsi e la riproduzione futura
   potrebbe non raggiungere la stessa qualità o addirittura non essere
   più praticabile;

2. l'estrazione del segnale potrebbe costituire un’attività onerosa e
   lunga, tanto da far preferire un'ottimizzazione al primo tentativo.

Altri aspetti importanti di cui tenere conto sono la selezione della
copia migliore, la pulitura e il restauro del supporto originale. Il
metodo di pulitura più appropriato dipende dal supporto specifico e
dalle sue condizioni.

Attrezzature di riproduzione
~~~~~~~~~~~~~~~~~~~~~~~~~~~~

La riproduzione dei supporti audio e video prevede l’utilizzo di una
catena di apparecchiature. La combinazione degli strumenti di
riproduzione, cavi di segnale, mixer e altri apparecchi di elaborazione
audio e video devono avere specifiche di qualità pari o superiori a
quelle delle apparecchiature audio e video digitali, sia per la
frequenza di campionamento sia per la risoluzione.

La qualità delle attrezzature per la riproduzione, dei collegamenti
audio, dei formati digitali di destinazione deve essere migliore di
quella del supporto originale.

È utile tenere presente che tutta l'attrezzatura richiede una
manutenzione continua e regolare per mantenerla in buono stato di
funzionamento. Tuttavia, poiché le apparecchiature di riproduzione
analogica diventano velocemente obsolete, è necessario pianificare
l'approvvigionamento dei pezzi di ricambio, considerato che la loro
disponibilità è limitata nel tempo.

Sistemi per la conservazione
~~~~~~~~~~~~~~~~~~~~~~~~~~~~

Infine, per richiamare un principio generale presente nelle linee guida
della IASA, occorre tenere presente che «le strategie sulla gestione,
l'archiviazione a lungo termine e la conservazione dell'audio e il video
codificati digitalmente si basano sulla premessa che non esiste un
supporto di memorizzazione definitivo e permanente, né ci sarà nel
prossimo futuro. Invece, coloro che gestiscono archivi audio digitali
devono pianificare l'implementazione di sistemi di gestione e
archiviazione della conservazione progettati per supportare processi che
prevedano l'inevitabile cambiamento di formato, supporto o altre
tecnologie. L'obiettivo principale nella conservazione digitale è quello
di costruire sistemi sostenibili piuttosto che supporti
permanenti» [10]_.

.. [1] Altre tipologie specifiche di scanner planetari sono: Scanner a
   piani basculanti; Book scanner; Scanner verticali.

.. [2] Le curve MTF restituiscono parametri tecnici che permettono di
   giudicare le qualità di una lente in maniera oggettiva. Tali
   parametri sono: la risoluzione e il contrasto dell’ottica, il suo
   astigmatismo e l’aberrazione cromatica laterale, il campo di
   curvatura e lo spostamento di messa a fuoco. Essi aiutano a
   comprendere la resa di un obiettivo e in molti casi, a fronte di
   riproduzioni in cui gli originali hanno un elevato dettaglio fine
   (per esempio, le incisioni), ne guidano la scelta.

.. [3] Altre tipologie di documenti cartacei (es. Registri catastali)
   possono essere scansionati in modo tale da comprendere, all’interno
   della stessa immagine, tutte le fincature della pagina.

.. [4] Un altro spazio colore disponibile è sRGB; tuttavia, l’uso di Adobe
   RGB è preferibile per evitare perdite di informazioni (quali tagli -
   *clipping* - nei verdi, rossi e arancioni) che spesso si riscontrano
   utilizzando sRGB. Adobe RGB è uno spazio colore proprietario il cui
   utilizzo è comunque consigliato in virtù della sua ampia diffusione;
   è infatti preinstallato all’interno dei software della maggior parte
   dei corpi macchina disponibili sul mercato.

.. [5] Tra i profili colore standard più consolidati e “pronti all’uso”,
   offerti da varie aziende, è fortemente consigliato l’uso del profilo
   colore Adobe RGB 1998 (Adobe), o ProPhoto RGB (Kodak), in fase di
   acquisizione digitale, in quanto offrono un gamut molto largo,
   progettato per l'utilizzo in fotografia. Questo spazio colore
   contiene più del 90% dei colori possibili nello spazio CIE L*a*b*, ed
   il 100% dei colori del mondo reale. Questi spazi colore garantiscono
   un’accuratezza nel dettaglio del colore che è frutto di anni
   d’esperienza da parte degli sviluppatori/produttori e del loro
   impiego da parte degli utilizzatori. Quindi il concetto è: usare lo
   spazio colore che più e meglio includa e interpreti le informazioni
   acquisite dalla macchina fotografica. Altro motivo per cui è
   consigliato l’utilizzo dello spazio colore Adobe RGB o ProPhoto RGB è
   la ormai larga diffusione su scala mondiale, ragione per cui sulla
   maggior parte dei mezzi fotografici la scelta del profilo colore da
   impostare ricade su Adobe RGB o sRGB. Tuttavia, è possibile
   utilizzare software customizzati per la costruzione di profili colore
   su dispositivi di acquisizione a patto di garantire i risultati
   ottenibili con i software di aziende commerciali.

.. [6] https://www.loc.gov/standards/alto/

.. [7] Breuel, T.M. (2007). *The hOCR microformat for OCR workflow and
   results. Ninth International Conference on Document Analysis and
   Recognition*. IEEE, 2007, Vol. 2, pp. 1063–106xxxxx?

.. [8] Si segnalano alcuni software open source che possono essere
   utilizzati per OCR:

   OCR4all - https://github.com/OCR4all

   Tesseract - https://github.com/tesseract-ocr/tesseract

   Per HTR:

   EScriptorium - https://escriptorium.fr/

.. [9] Nel 2011, con Decreto della Presidenza del Consiglio dei
   Ministri (Adozione del Sistema di riferimento geodetico nazionale,
   10.11.2011), per agevolare la fruibilità e lo scambio di dati e di
   informazioni territoriali fra le amministrazioni centrali, regionali
   e locali, è stato adottato il Sistema di riferimento geodetico
   nazionale, costituito dalla realizzazione ETRF2000 del Sistema di
   riferimento geodetico europeo ETRS89, basato sull'ellissoide GRS80
   (sostanzialmente coincidente con il successivo WGS84). 

.. [10] IASA-TC 04 (2009, 2nd edition), *Guidelines on the Production and
   Preservation of Digital Audio Objects,* p. 90.
