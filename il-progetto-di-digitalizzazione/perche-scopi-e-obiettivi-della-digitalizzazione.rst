Perché (scopi e obiettivi della digitalizzazione) 
==================================================

L’individuazione degli scopi e degli obiettivi costituisce la prima
azione nella definizione e redazione di un progetto di digitalizzazione.
È infatti con essi che devono essere messi in relazione le risorse
economiche e umane a disposizione e i tempi prefissati, al fine di
giungere ad un prodotto rispondente alle aspettative iniziali. A tal
fine, è necessario progettare un modello di lavoro scalabile e modulare,
capace di adeguarsi alle varie esigenze, alle diverse situazioni e ai
possibili cambiamenti che si possono presentare in corso d’opera.

Gli obiettivi essenziali di un progetto di digitalizzazione possono
essere sintetizzati nei seguenti quattro punti:

1. conservazione degli originali,
2. fruizione e valorizzazione dei beni,
3. studio del patrimonio,
4. recupero di campagne di digitalizzazione pregresse.

Conservazione degli originali
-----------------------------

Nelle attività di conservazione degli originali il desiderio e la
necessità di preservare opere spesso fragili e sottoposte alle ingiurie
del tempo hanno soventemente condotto alla decisione di limitarne la
consultazione diretta.

Oggi la salvaguardia e la fruizione – grazie alle diverse attività di
digitalizzazione – non costituiscono più termini contrapposti di una
dialettica schiacciata sulla polarizzazione degli estremi, ma concetti
che si integrano in un nuovo modello di sintesi in cui l’una non
esclude l’altra, ma anzi ne potenzia e condivide la natura e le
funzioni. Infatti, la possibilità di realizzare copie digitali
fedeli agli originali abilita da un lato la preservazione materiale e
dall’altro la fruizione virtuale dei medesimi originali.

La “copia digitale” dell’originale, se eseguita correttamente e con
finalità di documentazione, assume valenza informativa e conoscitiva
paragonabile a quella del bene stesso, rappresentandone caratteristiche
materiali e relative allo stato di conservazione.

Nella storia della trasmissione della conoscenza umana i processi di
migrazione del messaggio culturale da un vettore all’altro hanno
prodotto copie su copie, in un avvicendarsi continuo di antigrafo e
apografo, al fine di garantire la continuità e la salvezza del
patrimonio attraverso i secoli. L’attenzione è stata incentrata a volte
sul contenuto (è il caso della tradizione manoscritta di testi e
documenti), a volte sulla forma (è il caso dell’arte statuaria antica),
a volte su forma e contenuto (è il caso di riproduzioni che perpetuano
un contenuto riproducendone anche le forme).

In questa prospettiva storica di lunga durata si inserisce anche il
digitale, che rispetto alle tecniche e alle metodologie del passato
utilizzate nell’ambito della replicazione dei messaggi culturali porta
con sé un vantaggio: se le copie digitali vengono eseguite con metodo
scientifico – vale a dire con un procedimento documentato, verificabile
e ripetibile – le caratteristiche e gli elementi oggettivi legate ad
esse risultano agevolmente distinguibili da quelli soggettivi. Le
caratteristiche e gli elementi oggettivi legati alla riproduzione
digitale, infatti, possono essere appropriatamente descritti nei
metadati (ad esempio, la scelta della puntina del giradischi, il *color
management*, la scelta dell’ottica, ecc.) e conservati insieme alla
copia digitale.

Fruizione e valorizzazione dei beni
-----------------------------------

Il digitale aiuta ad attuare in maniera più efficace lo spirito
dell’art. 9 della Costituzione italiana, amplificando le modalità di
fruizione del patrimonio culturale, promuovendo e garantendo in modo
attivo lo sviluppo della cultura, della ricerca scientifica e della
tecnica. I beni digitalizzati offrono alle più svariate comunità di
utenti l’opportunità di una più ampia accessibilità e di una migliore
usabilità del patrimonio culturale. La digitalizzazione del patrimonio
culturale va intesa in senso ampio, non più come un aspetto accessorio
degli istituti culturali, ma come una componente inscindibile a tutti i
loro processi interni, nell’ottica di ampio respiro della trasformazione
digitale. In questa accezione, la digitalizzazione del patrimonio si
configura come un aspetto imprescindibile per ogni attività di gestione
del patrimonio stesso. È utile mettere in rilievo, inoltre, che la
pubblicazione online delle risorse digitali della cultura consente la
creazione di nuove connessioni e correlazioni tra beni, luoghi,
discipline, progetti e infrastrutture a livello italiano, europeo e
internazionale.

Studio e diagnosi del materiale
-------------------------------

La riproduzione digitale del bene ha anche una finalità scientifica
legata alla conoscenza del bene stesso. Una risorsa digitale consente di
indagare caratteristiche materiali, struttura e stato di conservazione
del bene. Essa permette di leggerne la superficie e quanto vi è al di
sotto. Per esempio, nel caso di supporti palinsesti, può consentire la
lettura degli strati di scrittura, contribuendo al recupero di testi non
altrimenti tramandati.

Attraverso questa attività di studio e di diagnosi è possibile simulare
le diverse sollecitazioni a cui il bene può essere sottoposto dal
trascorrere del tempo o da eventi improvvisi e studiarne le possibili
contromisure da adottare. Le tecnologie digitali possono risultare di
aiuto, se costantemente applicate nel tempo, anche nel monitoraggio
dello stato di conservazione dei beni. Fra le possibilità più
significative, infine, c’è quella di operare “restauri digitali” – uno
fra tutti la restituzione della cromia originale del bene – laddove non
sia possibile od opportuno procedere con un restauro fisico oppure in
combinazione con quest’ultimo.

Recupero di campagne di digitalizzazione pregresse
--------------------------------------------------

A partire dagli anni Novanta del secolo scorso sono state condotte
importanti campagne di digitalizzazione, spesso in assenza di
regolamentazione omogenea e coordinata e con esiti qualitativamente
difformi. In questo caso occorre valutare preliminarmente l’opportunità
di recuperare le risorse prodotte, includendo anche le risorse native
digitali e non solo le digitalizzazioni di materiale analogico,
rendendole fruibili secondo le specifiche indicate nelle presenti Linee
guida: è quindi necessario, preliminarmente all’attività di
digitalizzazione, procedere con uno studio di fattibilità. Si faccia
riferimento in modo particolare al profilo applicativo di sistema
METS-ECO-MIC che disponibile presso il *repository* di GitHub `Allegati
PND <https://github.com/icdp-digital-library/allegati-pnd>`__ [1]_.

In definitiva, le motivazioni per la digitalizzazione di un bene o di un
luogo culturale sono molteplici e ognuna di esse contribuisce a
soddisfare differenti esigenze in modo complementare. Per questo motivo
è quanto mai opportuno immaginare il prodotto digitale che si ricaverà
dalla campagna di digitalizzazione come “proiettato nel futuro”,
affinché non sia oggetto di una veloce obsolescenza e il suo livello
qualitativo possa dimostrarsi adeguato anche per scopi diversi da quello
per cui è stato immediatamente realizzato.

.. [1] https://github.com/icdp-digital-library/allegati-pnd
