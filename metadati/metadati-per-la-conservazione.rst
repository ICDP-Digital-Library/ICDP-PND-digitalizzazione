Metadati per la conservazione
==============================

I metadati possono essere funzionali ad alcune attività di conservazione
degli oggetti digitali. Nel caso in cui una risorsa digitale debba
essere conservata integra e priva di manomissioni, l’informazione di
*checksum* archiviata come metadato può essere utile a segnalare se essa
abbia subito modifiche in un determinato arco temporale.

Qualora i supporti di archiviazione dei file vengano danneggiati o
diventino obsoleti, si presenta il rischio della perdita dei dati. In tal
caso, i metadati sui supporti (che possono indicare, per esempio, il
tipo di supporto e la sua età, o anche le date in cui è stato eseguito
l’ultimo *refresh* dei file) possono essere utili per il recupero dei
dati.

Come è noto, anche i formati dei file più diffusi possono diventare
obsoleti, e di conseguenza le applicazioni possono non essere più in
grado di restituirne il contenuto. Pertanto, nelle strategie di
migrazione e di emulazione degli applicativi i metadati sui formati dei
file originari e su hardware e software che li supportano possono
giocare un ruolo decisivo.

I metadati, infine, possono comprovare l’autenticità della risorsa
digitale, documentandone la provenienza e la sua catena di custodia.

Lo standard internazionale di riferimento per la conservazione degli
oggetti digitali è PREMIS (*Preservation Metadata: Implementation
Strategies*, versione 3.0), rilasciata nel 2015 dalla *Library of
Congress* [47]_. PREMIS definisce i metadati di conservazione come
l’informazione usata da un repository allo scopo di supportare il
processo di conservazione digitale.

.. [47] https://www.loc.gov/standards/premis/v3/
